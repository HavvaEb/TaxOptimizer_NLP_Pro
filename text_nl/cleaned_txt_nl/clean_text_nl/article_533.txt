Koninklijk besluit tot vastlegging van de vorm en inhoud van het formulier voor de aanvraag van het akkoord voor de toepassing van het bijzonder belastingstelsel voor ingekomen belastingplichtigen en ingekomen onderzoekers VERSLAG AAN DE KONING Sire, De programmawet van 27 december 2021 heeft een bijzonder belastingstelsel ingevoerd voor ingekomen belastingplichtigen en ingekomen onderzoekers (artikelen 32/1 en 32/2 van het Wetboek van de inkomstenbelastingen 1992 (WIB 92), zoals ingevoegd door de voormelde programmawet). Dit bijzonder belastingstelsel is op 1 januari 2022 in werking getreden. Om dit bijzondere belastingstelsel te kunnen toepassen, moet het akkoord van de fiscale administratie worden gevraagd. Dit besluit legt de inhoud vast van het formulier dat voor deze aanvraag moet worden gebruikt. Het vastleggen van de vorm wordt gedelegeerd aan de fiscale administratie. Het formulier zal vanzelfsprekend de nodige gegevens moeten bevatten die toelaten om de belastingplichtige/onderzoeker voor wie de toepassing van het bijzonder belastingstelsel wordt gevraagd en de werkgever/vennootschap die de aanvraag doet, te identificeren. De gegevens met betrekking tot de werkgever/vennootschap moeten de administratie ook in staat stellen om na te gaan of het wel degelijk gaat om een werkgever/vennootschap als bedoeld in de artikelen 32/1, § 2, en 32/2, § 2, eerste en tweede lid, WIB 92. Desgevallend kan worden gevraagd dat de werkgever/vennootschap dit laatste expliciet bevestigt. Wanneer de aanvraag wordt gedaan door een mandataris, zullen ook de nodige gegevens moeten worden vermeld die toelaten om die mandataris te identificeren. In dat geval zal bij de aanvraag ook een document moeten worden gevoegd dat het bestaan van dat mandaat aantoont. Het aanvraagformulier moet ook de datum van indiensttreding vermelden. Wanneer het akkoord wordt verleend voor de toepassing van het bijzonder belastingstelsel voor ingekomen belastingplichtigen en ingekomen onderzoekers, geldt het immers vanaf die datum (artikelen 32/1, § 8, eerste lid, en 32/2, § 8, eerste lid, WIB 92). Bovendien maakt het vermelden van deze datum het eenvoudiger om na te gaan of de aanvraag tijdig werd ingediend (artikelen 32/1, §  8, vijfde lid, en 32/2, § 8, vijfde lid, WIB 92). Op het aanvraagformulier zal ook moeten worden vermeld of de belastingplichtige/onderzoeker in het verleden reeds heeft genoten van het bijzondere belastingstelsel voor ingekomen belastingplichtigen of ingekomen onderzoekers en, desgevallend, de periode waarin dit het geval was. Zowel voor de ingekomen belastingplichtigen als de ingekomen onderzoekers zal moeten worden verklaard dat ze in het buitenland werden aangeworven of vanuit het buitenland werden ter beschikking gesteld (cf. artikelen 32/1, § 2, en 32/2, § 2, eerste lid, WIB 92). Voor beide categorieën moet ook worden verklaard dat ze in de 60 maanden voor de indiensttreding in België geen rijksinwoner zijn geweest, noch gewoond hebben binnen een afstand van 150 kilometer van de grens, noch onderworpen zijn geweest aan de belasting van niet-inwoners voor beroepsinkomsten in België (cf. artikelen 32/1, § 3, eerste lid, 1°,  en 32/2, § 3, eerste lid, 1°,  WIB 92). Voor de toepassing van het bijzonder belastingstelsel voor ingekomen belastingplichtigen geldt een loondrempel van 75.000 euro (bruto bezoldiging op jaarbasis) (artikel 32/1, § 3, eerste lid, 2°,  WIB 92). Het bedrag van de bezoldiging en de berekening ervan zal in het aanvraagformulier moeten worden vermeld. Voor de toepassing van het bijzonder belastingstelsel voor ingekomen onderzoekers geldt dan weer een voorwaarde inzake diploma of beroepservaring en de voorwaarde dat de betrokkene wel degelijk als onderzoeker wordt tewerkgesteld (artikel 32/2, § 2, derde tot vijfde lid, WIB 92). Op het aanvraagformulier moet worden verklaard dat aan deze voorwaarden is voldaan. Bij het aanvraagformulier moet een verklaring worden gevoegd van de belastingplichtige/onderzoeker voor wie de toepassing van het bijzonder belastingstelsel wordt gevraagd waarin die zijn akkoord met de aanvraag bevestigt (artikelen 32/1, § 8, derde lid, en 32/2, §  8, derde lid, WIB 92). Er wordt uitdrukkelijk voorzien dat die verklaring kan worden geïntegreerd in het aanvraagformulier. De betrokken belastingplichtige/onderzoeker zal immers ook moeten instaan voor de verklaring dat hij/zij in de 60 maanden voor de indiensttreding in België geen rijksinwoner is geweest, noch gewoond heeft binnen een afstand van 150 kilometer van de grens, noch onderworpen is geweest aan de belasting van niet-inwoners voor beroepsinkomsten in België (zie hiervoor). Verder zal ook moeten worden vermeld welke stukken bij de aanvraag worden gevoegd om de gegevens of de verklaringen in de aanvraag te staven. Om de aanvraagprocedure vlot te laten verlopen, kan worden gevraagd dat bepaalde stukken verplicht bij de aanvraag worden gevoegd. Hierbij wordt onder meer gedacht aan een afschrift van de arbeidsovereenkomst/opdracht als bedrijfsleider, de gedetailleerde berekening van de bezoldiging van de ingekomen belastingplichtige of een afschrift van het diploma van de ingekomen onderzoeker. Wanneer de ingekomen belastingplichtige of ingekomen onderzoeker een niet-inwoner is, moet verplicht ook een woonplaatsverklaring bij de aanvraag worden gevoegd (artikelen 240ter, eerste lid, en 240quater, eerste lid, WIB 92). In het kader van de overgangsregeling (artikelen 18 en 19 van de programmawet van 27 december 2021) zullen aparte aanvraagformulieren worden opgesteld. Het naar behoren ingevulde en ondertekende formulier en de bijlagen zullen voorlopig via e-mail aan de fiscale administratie moeten worden bezorgd. Hiertoe werd een apart e-mailadres gecreëerd. Het is evenwel de bedoeling dat de aanvraag zo snel mogelijk via een elektronisch platform zal verlopen. Dit is, Sire, de draagwijdte van het besluit dat U wordt voorgelegd. Ik heb de eer te zijn, Sire, Van Uwe Majesteit, de zeer eerbiedige en zeer getrouwe dienaar, De Minister van Financiën, V. VAN PETEGHEM 5 MAART 2022. - Koninklijk besluit tot vastlegging van de vorm en inhoud van het formulier voor de aanvraag van het akkoord voor de toepassing van het bijzonder belastingstelsel voor ingekomen belastingplichtigen en ingekomen onderzoekers FILIP, Koning der Belgen, Aan allen die nu zijn en hierna wezen zullen, Onze Groet. Gelet op het Wetboek van de inkomstenbelastingen 1992 (WIB 92): - artikel 32/1, § 8, eerste lid, ingevoegd bij de programmawet van 27 december 2021; - artikel 32/2, § 8, eerste lid, ingevoegd bij de programmawet van 27 december 2021; Gelet op de programmawet van 27 december 2021, de artikelen 18, § 2, eerste lid, en 19, § 2, eerste lid; Gelet op het KB/WIB 92; Gelet op het advies van de Inspecteur van Financiën, gegeven op 8 februari 2022; Gelet op de akkoordbevinding van de Staatssecretaris voor Begroting, d.d. 21 februari 2022; Gelet op de dringende noodzakelijkheid, gemotiveerd door de omstandigheid dat: - het bijzonder belastingstelsel voor ingekomen belastingplichtigen en ingekomen onderzoekers, dat werd ingevoerd door de programmawet van 27 december 2021, vanaf 1 januari 2022 kan worden toegepast; - het akkoord voor de toepassing van het bijzonder belastingstelsel voor ingekomen belastingplichtigen en ingekomen onderzoekers moet worden aangevraagd binnen de drie maanden na de indiensttreding van de betrokken belastingplichtige of onderzoeker; - in het kader van de overgangsregeling zoals omschreven in de artikelen 18 en 19 van de programmawet van 27 december 2021, slechts tot 31 juli 2022 kan worden geopteerd voor een kanteling naar het nieuwe bijzondere belastingstelsel; - de betrokken belastingplichtigen zo snel mogelijk uitsluitsel moeten kunnen krijgen over de toepassing van het bijzondere belastingstelsel voor ingekomen belastingplichtigen en ingekomen onderzoekers; - de administratie derhalve snel moet kunnen overgaan tot het opmaken van het formulier waarmee het akkoord voor de toepassing van het bijzondere belastingstelsel voor ingekomen belastingplichtigen en ingekomen onderzoekers kan worden aangevraagd; - dit besluit dus zo snel mogelijk moet worden genomen. Op de voordracht van de minister van Financiën, Hebben Wij besloten en besluiten Wij : Artikel 1. In hoofdstuk I van het KB/WIB 92, wordt een afdeling VIbis ingevoegd die de artikelen 17/1 en 17/2 bevat, luidende: "Afdeling VIbis - Bijzonder belastingstelsel voor ingekomen belastingplichtigen en ingekomen onderzoekers (Wetboek van de inkomstenbelastingen 1992, artikelen 32/1, §  8, eerste lid, en 32/2, § 8, eerste lid) Art. 17/1. De in artikel 32/1, § 8, eerste lid, WIB 92 bedoelde aanvraag van het akkoord voor de toepassing van het bijzonder belastingstelsel voor ingekomen belastingplichtigen wordt ingediend aan de hand van het formulier dat op de webstek van de Federale Overheidsdienst Financiën ter beschikking wordt gesteld. Het formulier bevat de volgende gegevens en vermeldingen: 1°  de gegevens die toelaten om de belastingplichtige voor wie het akkoord voor de toepassing van het bijzonder belastingstelsel voor ingekomen belastingplichtigen wordt gevraagd, te identificeren; 2°  de gegevens die toelaten om de werkgever of de vennootschap die de aanvraag doet en, desgevallend, zijn mandataris, te identificeren; 3°  de datum van de indiensttreding of terbeschikkingstelling in België; 4°  het bedrag van de bruto jaarbezoldiging voor de in België geleverde prestaties evenals de berekening van die bezoldiging; 5°  een verklaring dat de belastingplichtige voor wie het akkoord voor de toepassing van het bijzonder belastingstelsel wordt gevraagd, een ingekomen belastingplichtige is als bedoeld in artikel 32/1, § 2, WIB 92; 6°  een verklaring dat voldaan wordt aan de in artikel 32/1, § 3, eerste lid, 1°  en 2°,  WIB 92 vermelde voorwaarden; 7°  de vermelding of de belastingplichtige in het verleden reeds heeft genoten van het bijzondere belastingstelsel voor ingekomen belastingplichtigen of ingekomen onderzoekers en, desgevallend, de periode waarin dit het geval was; 8°  een inventaris van de stukken die in bijlage bij de aanvraag worden gevoegd: a) desgevallend, ter staving van het in 2°  bedoelde mandaat; b) desgevallend, met betrekking tot de berekening van de bruto bezoldiging; c) tot staving van de in 5°  en 6°  bedoelde verklaringen; d) in toepassing van artikel 32/1, § 8, derde lid, WIB 92 en, desgevallend, van artikel 240ter, eerste lid, WIB 92. Er kan worden gevraagd dat de stukken die nodig zijn om de administratie in staat te stellen om na te gaan of voldaan is aan de voorwaarden voor de toepassing van het bijzonder belastingstelsel voor ingekomen belastingplichtigen, verplicht bij de aanvraag worden gevoegd. Het model van het formulier wordt vastgesteld door de leidinggevende ambtenaar van de administratie bevoegd voor de vestiging van de inkomstenbelastingen. Het in artikel 32/1, § 8, derde lid, WIB 92 bedoelde attest kan hierbij worden geïntegreerd in het formulier. Art. 17/2. De in artikel 32/2, § 8, eerste lid, WIB 92 bedoelde aanvraag van het akkoord voor de toepassing van het bijzonder belastingstelsel voor ingekomen onderzoekers wordt ingediend aan de hand van het formulier dat op de webstek van de Federale Overheidsdienst Financiën ter beschikking wordt gesteld. Het formulier bevat de volgende gegevens en vermeldingen: 1°  de gegevens die toelaten om de belastingplichtige voor wie het akkoord voor de toepassing van het bijzonder belastingstelsel voor ingekomen onderzoekers wordt gevraagd, te identificeren; 2°  de gegevens die toelaten om de werkgever die de aanvraag doet en, desgevallend, zijn mandataris, te identificeren; 3°  de datum van indiensttreding of terbeschikkingstelling in België; 4°  een verklaring dat de belastingplichtige voor wie de aanvraag wordt gedaan een ingekomen onderzoeker is als bedoeld in artikel 32/2, § 2, WIB 92; 5°  een verklaring dat voldaan is aan de in artikel 32/2, §  3, eerste lid, 1°,  WIB 92 vermelde voorwaarden; 6°  de vermelding of de belastingplichtige in het verleden reeds heeft genoten van het bijzondere belastingstelsel voor ingekomen belastingplichtigen of ingekomen onderzoekers en, desgevallend, de periode waarin dit het geval was; 7°  een inventaris van de stukken die in bijlage bij de aanvraag worden gevoegd: a) desgevallend, tot staving van het in 2°  bedoelde mandaat; b) tot staving van de in 4°  en 5°  bedoelde verklaringen; c) in toepassing van artikel 32/2, § 8, derde lid, WIB 92 en, desgevallend, van artikel 240quater, eerste lid, WIB 92. Er kan worden gevraagd dat de stukken die nodig zijn om de administratie in staat te stellen om na te gaan of voldaan is aan de voorwaarden voor de toepassing van het bijzonder belastingstelsel voor ingekomen onderzoekers, verplicht bij de aanvraag worden gevoegd. Het model van het formulier wordt vastgesteld door de leidinggevende ambtenaar van de administratie bevoegd voor de vestiging van de inkomstenbelastingen. Het in artikel 32/2, § 8, derde lid, WIB 92 bedoelde attest kan hierbij worden geïntegreerd in het formulier.". Art. 2. De in artikel 18, § 2, van de programmawet van 27 december 2021 bedoelde aanvraag van het akkoord voor de toepassing van het bijzonder belastingstelsel voor ingekomen belastingplichtigen wordt ingediend aan de hand van het formulier dat op de webstek van de Federale Overheidsdienst Financiën ter beschikking wordt gesteld. Het formulier bevat de volgende gegevens en vermeldingen: 1°  de gegevens die toelaten om de belastingplichtige voor wie het akkoord voor de toepassing van het bijzonder belastingstelsel voor ingekomen belastingplichtigen wordt gevraagd, te identificeren; 2°  de gegevens die toelaten om de werkgever of de vennootschap die de aanvraag doet en, desgevallend, zijn mandataris, te identificeren; 3°  de datum van de eerste affectatie in België; 4°  het bedrag van de bruto jaarbezoldiging voor de in België geleverde prestaties evenals de berekening van die bezoldiging; 5°  de verklaring dat de belastingplichtige voor wie het akkoord voor de toepassing van het bijzonder belastingstelsel wordt gevraagd, zich op 1 januari 2022 sinds maximum 5 jaar in een situatie bevindt als bedoeld in artikel 32/1, § 2, eerste lid, WIB 92; 6°  de verklaring dat sinds de eerste affectatie in België voldaan is aan de in artikel 32/1, § 3, eerste lid, 1°  en 2°,  WIB 92 vermelde voorwaarden; 7°  een inventaris van de stukken die in bijlage bij de aanvraag worden gevoegd: a) desgevallend, tot staving van het in 2°  bedoelde mandaat; b) desgevallend, met betrekking tot de berekening van de bruto bezoldiging; c) tot staving van de in 5°  en 6°  bedoelde verklaringen; d) in toepassing van artikel 18, § 2, tweede lid, van de programmawet van 27 december 2021 en, desgevallend, van artikel 240ter, eerste lid, WIB 92. Er kan worden gevraagd dat de stukken die nodig zijn om de administratie in staat te stellen om na te gaan of voldaan is aan de voorwaarden voor de toepassing van het bijzonder belastingstelsel voor ingekomen belastingplichtigen, verplicht bij de aanvraag worden gevoegd. Het model van het formulier wordt vastgesteld door de leidinggevende ambtenaar van de administratie bevoegd voor de vestiging van de inkomstenbelastingen. Het in artikel 18, § 2, tweede lid, van de programmawet van 27 december 2021 bedoelde attest kan hierbij worden geïntegreerd in het formulier. Art. 3. De in artikel 19, § 2, van de programmawet van 27 december 2021 bedoelde aanvraag van het akkoord voor de toepassing van het bijzonder belastingstelsel voor ingekomen onderzoekers wordt ingediend aan de hand van het formulier dat op de webstek van de Federale Overheidsdienst Financiën ter beschikking wordt gesteld. Het formulier bevat de volgende gegevens en vermeldingen: 1°  de gegevens die toelaten om de belastingplichtige voor wie het akkoord voor de toepassing van het bijzonder belastingstelsel voor ingekomen onderzoekers wordt gevraagd, te identificeren; 2°  de gegevens die toelaten om de werkgever of de vennootschap die de aanvraag doet en, desgevallend, zijn mandataris, te identificeren; 3°  de datum van de eerste affectatie in België; 4°  een verklaring dat de belastingplichtige voor wie het akkoord voor de toepassing van het bijzonder belastingstelsel wordt gevraagd, zich op 1 januari 2022 sinds maximum 5 jaar in een situatie bevindt als bedoeld in artikel 32/2, § 2, eerste lid, WIB 92; 5°  een verklaring dat sinds de eerste affectatie in België voldaan is aan de in artikel 32/2, § 3, WIB 92 vermelde voorwaarden; 6°  een inventaris van de stukken die in bijlage bij de aanvraag worden gevoegd: a) desgevallend, tot staving van het in 2°  bedoelde mandaat; b) desgevallend, met betrekking tot de berekening van de bruto bezoldiging; c) tot staving van de in 5°  en 6°  bedoelde verklaringen; d) in toepassing van artikel 19, § 2, tweede lid, van de programmawet van 27 december 2021 en, desgevallend, van artikel 240quater, eerste lid, WIB 92. Er kan worden gevraagd dat de stukken die nodig zijn om de administratie in staat te stellen om na te gaan of voldaan is aan de voorwaarden voor de toepassing van het bijzonder belastingstelsel voor ingekomen onderzoekers, verplicht bij de aanvraag worden gevoegd. Het model van het formulier wordt vastgesteld door de leidinggevende ambtenaar van de administratie bevoegd voor de vestiging van de inkomstenbelastingen. Het in artikel 19, § 2, tweede lid, van de programmawet van 27 december 2021 bedoelde attest kan hierbij worden geïntegreerd in het formulier. Art. 4. Dit besluit treedt in werking op de dag waarop het in het Belgisch Staatsblad wordt bekendgemaakt. Art. 5. De minister die bevoegd is voor Financiën is belast met de uitvoering van dit besluit. Gegeven te Brussel, 5 maart 2022. FILIP Van Koningswege : De Minister van