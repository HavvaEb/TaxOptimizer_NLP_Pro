Belasting van niet-inwoners (natuurlijke personen). - Bericht aan de werkgevers die bezoldigingen betalen aan arbeiders die niet-inwoner zijn en als seizoenarbeiders in de land- en tuinbouw werken Wettelijke bepalingen Artikel 7 van de wet van 21 januari 2022 houdende diverse fiscale bepalingen (BS 28.01.2022), hierna W 21.01.2022 heeft de mogelijkheid ingevoerd om de bedrijfsvoorheffing die verschuldigd is op bezoldigingen van niet-inwoners die als seizoenarbeiders in de land- en tuinbouw werken bevrijdend te maken. Voor de inwoners van een lidstaat van de Europese Economische Ruimte gaat het om een keuzestelsel, aangezien zij ervoor kunnen opteren om hun inkomsten te regulariseren via een aangifte in de belasting van niet-inwoners (natuurlijke personen). Onder bezoldigingen van seizoenarbeiders in de land- of tuinbouw wordt verstaan: - de bezoldigingen voor prestaties als gelegenheidswerker in de land- of tuinbouw als bedoeld in artikel 8bis van het koninklijk besluit van 28 november 1969 tot uitvoering van de wet van 27 juni 1969 tot herziening van de besluitwet van 28 december 1944 betreffende de maatschappelijke zekerheid der arbeiders - de eindejaarspremie en de getrouwheidspremie die door het Waarborg- en Sociaal Fonds voor het tuinbouwbedrijf worden toegekend - de bezoldigingen voor prestaties als arbeider in de land- of tuinbouw ingevolge een contract van bepaalde duur of voor een duidelijk omschreven werk van maximaal zes opeenvolgende kalenderweken onmiddellijk aansluitend op een tewerkstelling als gelegenheidsarbeider in de land- of tuinbouw bij dezelfde werkgever, en het vakantiegeld dat daarop betrekking heeft. Dat stelsel is alleen van toepassing wanneer de belastingplichtige en, desgevallend, zijn echtgenoot tijdens het betrokken belastbare tijdperk in België geen andere dan de hiervoor vermelde inkomsten hebben behaald of verkregen die moeten worden aangegeven en geregulariseerd in de belasting van niet-inwoners (natuurlijke personen). Deze bepalingen zijn van toepassing vanaf aanslagjaar 2022 (inkomsten van het jaar 2021). Door de werknemer te vervullen formaliteiten De seizoenarbeiders moeten, op basis van de wettekst, aan hun werkgever een door de fiscale administratie van hun woonplaats uitgereikte woonplaatsverklaring bezorgen, uiterlijk op de dag van de eerste betaling door die werkgever van bezoldigingen van seizoenarbeiders in de land- of tuinbouw. Gelet op de mogelijke problemen die de arbeider kan ondervinden om een door zijn fiscale administratie uitgereikte woonplaatsverklaring te bekomen en deze binnen de wettelijke termijn aan zijn werkgever te bezorgen, wordt toegestaan dat een verklaring die zijn officiële woonplaats vaststelt, mag worden verstrekt door een andere overheidsinstantie dan de fiscale administratie, voor zover die overheidsinstantie bevoegd is om de burgerlijke woonplaats vast te stellen. Een dergelijke verklaring beantwoordt aan de bedoeling van de wet, namelijk dat de werkgever het adres van de officiële woonplaats van de arbeider zou kennen om zijn administratieve verplichtingen correct te kunnen nakomen. Een dergelijke verklaring is verplicht vanaf aanslagjaar 2023 (inkomsten van het jaar 2022). Door de werkgever te vervullen formaliteiten De wettekst verplicht de werkgever om vóór 1 maart van het jaar volgend op het inkomstenjaar via elektronische weg een afschrift van de woonplaatsverklaring te bezorgen aan de fiscale administratie. Aangezien de wet de Minister van Financiën belast met het bepalen van de nadere regels voor het bezorgen van deze verklaringen, is om pragmatische redenen en om de administratieve formaliteiten in hoofde van de werkgever te verlichten besloten dat deze laatste de woonplaatsverklaringen ter beschikking moet houden van de Belgische fiscale administratie en ze over te maken op elk verzoek van die administratie. Tenslotte bevat de fiche 281.10 van de inkomsten van het jaar 2021 een nieuw vak dat toelaat te vermelden dat de fiche bezoldigingen van een seizoenarbeider niet-inwoner in de land- of tuinbouw onderworpen aan de bevrijdende bedrijfsvoorheffing betreft.