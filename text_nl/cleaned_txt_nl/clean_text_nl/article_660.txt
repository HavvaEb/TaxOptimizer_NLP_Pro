Besluit van de Minister-President van het Brussels Hoofdstedelijk Gewest betreffende de organisatie van begrafenissen in het kader van de dringende maatregelen om de verspreiding van het coronavirus Covid-19 te beperken De Minister-President van het Brussels Hoofdstedelijk Gewest, Gelet op het Verdrag tot Bescherming van de Rechten van de Mens en de Fundamentele Vrijheden, en in het bijzonder op artikel 5, § 1, e); Gelet op de verklaring van de WHO over een Internationale Noodsituatie in de Publieke Gezondheid (PHEIC) van 30 januari 2020; Gelet op de wet van 6 maart 1818 betreffende de straffen uit te spreken tegen de overtreders van algemene verordeningen of te stellen bij provinciale of plaatselijke reglementen; Gelet op de provinciewet van 30 april 1836, artikel 128; Gelet op de ordonnantie van 29 november 2018 op de begraafplaatsen en de lijkbezorging; Gelet op het voorzorgsbeginsel in het kader van het beheer van een internationale gezondheidscrisis; Gelet op het ministerieel besluit van 13 maart 2020 houdende de afkondiging van de federale fase betreffende de coördinatie en het beheer van de crisis coronavirus COVID-19; Gelet op de ordonnantie van 19 maart 2020 om bijzondere machten toe te kennen aan de Brusselse Hoofdstedelijke Regering in het kader van de gezondheidscrisis COVID-19, artikel 2; Gelet op het bijzondere machtenbesluit van de Brusselse Hoofdstedelijke Regering nr. 2020/008 betreffende het transport van overledenen in het kader van de gezondheidscrisis COVID-19; Gelet op het ministerieel besluit van 23 maart 2020 houdende dringende maatregelen om de verspreiding van het coronavirus COVID-19 te beperken, zoals gewijzigd door het ministerieel besluit van 5 juni 2020; Gelet op de beslissingen van de Nationale Veiligheidsraad van 3 juni 2020; Overwegende dat daarin het volgende bepaald is: "Wat begrafenissen en crematies betreft, zal het mogelijk zijn om een maximum van 100 personen te ontvangen op plechtigheden tot 30 juni 2020 en 200 personen vanaf 1 juli 2020 zonder de mogelijkheid om het stoffelijk overschot op te baren. Het is echter niet toegestaan om na de plechtigheid een receptie of feest van meer dan tien personen te organiseren"; Overwegende het voorzorgsbeginsel, dat inhoudt dat wanneer een ernstig en potentieel risico met een bepaalde mate van waarschijnlijkheid is ontdekt, de overheid dringende en voorlopige beschermingsmaatregelen op het meest geschikte niveau moet nemen; Overwegende dat de personeelsleden van begrafenisondernemingen bij de uitoefening van hun opdrachten een groot risico lopen doordat de social distancing-maatregelen mogelijk niet nageleefd worden; Overwegende dat bijeenkomsten van mensen op eenzelfde plaats daarenboven van die aard zijn dat zij de verspreiding van het virus in de hand werken, waardoor het dus nodig is om ze in alle vormen die ze kunnen aannemen, strikt te regelen; Overwegende dat er maatregelen genomen dienen te worden om de uitoefening van de opdrachten die verband houden met de organisatie van begrafenissen in gecontroleerde sanitaire omstandigheden te waarborgen en bijgevolg de voortzetting van deze noodzakelijke dienstverlening te garanderen, Besluit : Artikel 1. Het transport van overledenen mag enkel uitgevoerd worden door erkende begrafenisondernemingen naar een rouwkamer die zij hebben ingericht. Het is strikt verboden om de overledene thuis te houden. Art. 2. Het is tot 30 juni 2020 aan maximaal honderd personen toegestaan om deel te nemen aan de uitvaart van een overledene, vanaf het verlaten van het rouwcentrum tot de teraardebestelling of verassing. Dit maximum wordt op tweehonderd personen gebracht vanaf 1 juli 2020. Voor de toepassing van dit artikel dient het aantal personen als een absoluut maximum te worden beschouwd, op voorwaarde dat de social distancing-maatregelen, zowel binnen als buiten, nageleefd kunnen worden. Als de familie of de rechthebbenden van de overledene de wens uiten een confessionele of niet-confessionele plechtigheid te organiseren, zal de begrafenisonderneming erop toezien aan deze wens tegemoet te komen. Daartoe legt zij de nodige contacten met de verantwoordelijken van de plaats van de plechtigheid, of het nu gaat om een gebedsplaats of een andere, om ervoor te zorgen dat de plechtigheid in goede omstandigheden verloopt. Het wordt overigens sterk aanbevolen de plechtigheden in tijd te beperken, opdat zij onder de voorwaarden van dit artikel en voor iedereen georganiseerd kunnen worden. Voor plechtigheden en momenten van bezinning in een gesloten ruimte, of het nu gaat om een gebedsplaats of een andere, en wanneer het onmogelijk blijkt om maximaal honderd mensen gelijktijdig aanwezig te laten zijn (tweehonderd vanaf 1 juli 2020) met inachtneming van de social distancing-maatregelen, wordt het sterk aanbevolen er, in overleg met alle betrokken actoren, zowel de families als de operatoren, voor te zorgen dat de deelnemers afwisselend aanwezig kunnen zijn. Art. 3. De gemeentelijke overheden en de politiediensten worden belast met de handhaving van dit besluit. Art. 4. De Syndicale Kamer der Begrafenisondernemers van het Brussels Hoofdstedelijk Gewest wordt ermee belast de informatie en de goede praktijken onder al haar leden te verspreiden en desgevraagd praktische begeleiding te bieden. Art. 5. Elke begrafenisonderneming ziet erop toe dat de kosten voor het organiseren van begrafenissen strikt beperkt blijven tot de werkelijk verzekerde dienst en zonder meerkosten, rekening houdend met de beperkingen opgelegd door dit besluit. Art. 6. Overtredingen tegen dit besluit worden bestraft met de straffen bepaald in artikel 1 van de wet van 6 maart 1818, gewijzigd bij de wetten van 5 juni 1934 en 14 juni 1963 betreffende de overtredingen tegen de bestuurlijke reglementen. Art. 7. Het besluit van de Minister-President van het Brussels Hoofdstedelijk Gewest van 19 mei 2020 betreffende de organisatie van begrafenissen in het kader van de dringende maatregelen om de verspreiding van het coronavirus COVID-19 te beperken wordt ingetrokken. Art. 8. Dit besluit treedt in werking de dag waarop het in het Belgisch Staatsblad wordt bekendgemaakt. Art. 9. De Minister-President van het Brussels Hoofdstedelijk Gewest wordt belast met de uitvoering van dit besluit. Brussel, 19 juni 2020. De Minister-President van het Brussels Hoofdstedelijk Gewest, R. VERVOORT _______ Nota Voor terbeschikkingstelling aan: Alle burgemeesters van de Brusselse agglomeratie die ermee worden belast dit besluit onverwijld uit te hangen; Alle bevoegde politiediensten op het grondgebied van het Brussels Hoofdstedelijk Gewest; De heer Procureur-generaal en de heer Procureur des Konings; Ter informatie aan: De Eerste Minister, De Federale Minister van Veiligheid en Binnenlandse Zaken, De Federale Minister van Volksgezondheid, De Minister bevoegd voor de plaatselijke besturen van het Brussels Hoofdstedelijk Gewest.