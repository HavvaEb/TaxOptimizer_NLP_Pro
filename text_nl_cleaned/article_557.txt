Besluit van de Regering van de Franse Gemeenschap houdende bijzondere machten nr. 18 betreffende de versterking van het nood- en steunfonds, genomen ter uitvoering van het decreet van 17 maart 2020 tot toekenning van bijzondere machten aan de Regering in het kader van de gezondheidscrisis in verband met het COVID-19 coronavirus De Regering van de Franse Gemeenschap, Gelet op het decreet van 20 december 2011 houdende regeling van de begroting en de boekhouding van de Diensten van de Regering van de Franse Gemeenschap, de artikelen 4, § 1, tweede lid, en 27; Gelet op het decreet van 18 december 2019 houdende de uitgavenbegroting van de Franse Gemeenschap voor het begrotingsjaar 2020; Gelet op het decreet van 18 december 2019 van de ontvangstenbegroting van de Franse Gemeenschap voor het begrotingsjaar 2020; Gelet op het decreet van 17 maart 2020 tot toekenning van bijzondere machten aan de Regering in het kader van de gezondheidscrisis in verband met het COVID-19 coronavirus, artikel 1, § 1, g); Gelet op het besluit van de Regering van de Franse Gemeenschap houdende bijzondere machten nr. 2 van 7 april 2020 tot oprichting van een nood- en steunfonds, genomen ter uitvoering van het decreet van 17 maart 2020 tot toekenning van bijzondere machten aan de Regering in het kader van de gezondheidscrisis in verband met het COVID-19; Gelet op het advies van de Inspecteur van Financiën, gegeven op 3 juni 2020; Overwegende de kwalificatie van het coronavirus COVID-19 als een pandemie door de WHO op 12 maart 2020; Overwegende de verklaring van de WHO omtrent de karakteristieken van het coronavirus COVID-19, in het bijzonder met betrekking tot de besmettelijkheid en het sterfterisico; Overwegende dat het coronavirus COVID-19 zich via de lucht lijkt over te dragen van mens op mens; dat de overdracht van de ziekte lijkt plaats te vinden via alle mogelijke emissies via de mond en de neus; Overwegende dat, gezien wat voorafgaat, de bijeenkomsten in besloten of overdekte plaatsen, maar ook in open lucht, een specifieke bedreiging vormen voor de volksgezondheid; Overwegende het overleg tussen de regeringen van de deelstaten en de bevoegde federale overheden binnen de Nationale Veiligheidsraad; Overwegende, naar aanleiding van dit overleg, de verbodsbepalingen betreffende bijeenkomsten, privé of openbare activiteiten met een cultureel, sociaal, feestelijk, folkloristisch, sportief of recreatief karakter, schooluitstapjes en activiteiten in het kader van de jeugdbewegingen op en vanuit het nationale grondgebied; Overwegende dat deze huidige en toekomstige inperkingsmaatregelen die genomen zijn om de verspreiding van het virus in de bevolking te beperken, van dien aard zijn dat zij een hele reeks activiteiten verhinderen, dat zij de uitvoering van de verplichtingen die een voorwaarde zijn voor de toekenning van subsidies verhinderen en dat zij bijgevolg de levensvatbaarheid van de begunstigden van de subsidies in gevaar brengen; Overwegende dat de levensvatbaarheid van degenen die namens de Franse Gemeenschap een opdracht uitvoeren, ongeacht of het gaat om culturele, sportieve, associatieve of andere opdrachten, moet worden gewaarborgd; Overwegende dat de uitgavenbegroting voor het begrotingsjaar 2020 het niet mogelijk maakt om voldoende kredieten in te zetten om de Franse Gemeenschap in staat te stellen financiële steun te verlenen aan actoren waarvan de levensvatbaarheid in het gedrang zou komen als gevolg van de inperkingsmaatregelen, aan actoren die te maken krijgen met bijkomende uitgaven die hun levensvatbaarheid in het gedrang brengen en om alle vormen van hulp en bijstand te verlenen aan gezinnen, kinderen en het publiek van de Federatie Wallonië-Brussel; Overwegende dat de Nationale Veiligheidsraad van 15 april 2020 heeft besloten de inperkingsperiode te verlengen van 19 april tot 3 mei en massa-evenementen zoals festivals heeft verboden tot 31 augustus 2020; Overwegende dat sinds deze beslissing nieuwe steunaanvragen van verschillende sectoren van de Franse Gemeenschap zijn ingediend; Overwegende dat de Regering op dit moment ertoe gemachtigd is om, in het kader van het nood- en steunfonds voor de covid19-gezondheidscrisisbestrijding, begrotingsbesprekingen te voeren tot een cumulatief bedrag van 80 miljoen euro, en dat dit bedrag al is bestemd voor de ondersteuning van verschillende sectoren; Overwegende dat het noodzakelijk is om zo spoedig mogelijk en vóór juli de nodige kredieten voor dit doel te openen; Op de voordracht van de Minister van Begroting; Na beraadslaging, Besluit : Artikel 1. In artikel 4, tweede lid, van het decreet van 18 december 2019 houdende de uitgavenbegroting van de Franse Gemeenschap voor het begrotingsjaar 2020, zoals gewijzigd bij het besluit van de Regering van de Franse Gemeenschap houdende bijzondere machten nr. 2 van de Regering van de Franse Gemeenschap tot oprichting van een nood- en steunfonds, genomen ter uitvoering van het decreet van 17 maart 2020 tot toekenning van bijzondere machten aan de Regering in het kader van de gezondheidscrisis in verband met het COVID-19, worden de woorden "80.000.001 euro" vervangen door de woorden "89.000.001 euro". Art. 2.  Dit besluit treedt in werking de dag waarop het ondertekend wordt. Art. 3.  De Minister van Begroting is belast met de uitvoering van dit besluit. Brussel, 4 juni 2020. Voor de Regering : De Minister-President, P.-Y. JEHOLET De Minister van Begroting, Ambtenarenzaken, Gelijke kansen en het toezicht op "Wallonie Bruxelles Enseignement", Fr. DAERDEN