Koninklijk besluit houdende maatregelen voor post-COVID-19-revalidatie en voor bijkomend toezicht op de COVID-19-afdelingen van geïsoleerde geriatriediensten en geïsoleerde gespecialiseerde diensten voor behandeling en revalidatie FILIP, Koning der Belgen, Aan allen die nu zijn en hierna wezen zullen, Onze Groet. Gelet op de wet betreffende de verplichte verzekering voor geneeskundige verzorging en uitkeringen, gecoördineerd op 14 juli 1994, artikelen 35, § 1, gewijzigd bij de wetten van 10 augustus 2001, 9 juli 2004, 27 december 2005, 13 december 2006, 19 maart 2013, 26 december 2013, 22 juni 2016 en 11 augustus 2017 en 37, § 1, tweede lid; Gelet op artikel 2 van het koninklijk besluit nr. 20 van 13 mei 2020 houdende tijdelijke maatregelen in de strijd tegen de COVID-19 pandemie en ter verzekering van de continuïteit van zorg in de verplichte verzekering voor geneeskundige verzorging; Gelet op het informeel overleg met de leden van de Technische geneeskundige raad, de Technische raad voor kinesitherapie, de Nationale commissie artsen-ziekenfondsen en de Overeenkomstencommissie kinesitherapeuten-verzekeringsinstellingen; Gelet op het advies van het Comité van de verzekering voor geneeskundige verzorging, gegeven op 25 mei 2020; Gelet op de beslissing van de Algemene Raad van 2 juni 2020; Gelet op het advies van de Inspecteur van Financiën, gegeven op 25 juni 2020; Gelet op de akkoordbevinding van de Minister van Begroting, gegeven op 9 juli 2020; Gelet op de wetten op de Raad van State, gecoördineerd op 12 januari 1973, artikel 3, § 1; Overwegende de spoedeisendheid gemotiveerd door de uitbraak van de pandemie coronavirus COVID-19 op het Belgisch grondgebied en de onmogelijkheid om de gevestigde instanties formeel bijeen te roepen; Overwegende de substantiële toename van het formeel en fysiek overleg dat nodig zou zijn in technische werkgroepen, raden en commissies om de kritieke situaties als gevolg van de verspreiding van het coronavirus COVID-19 aan te pakken; Overwegende de noodzaak om alle maatregelen die om redenen van volksgezondheid en continuïteit van zorg zijn vastgesteld en reeds zijn uitgevoerd, zo spoedig mogelijk te regulariseren alsook om de terugwerkende kracht ervan te beperken en de rechtszekerheid te waarborgen voor alle actoren die dagelijks bij de bestrijding van de pandemie betrokken zijn; Op de voordracht van de Minister van Sociale Zaken en Volksgezondheid, Hebben Wij besloten en besluiten Wij : HOOFDSTUK 1. - Algemene bepalingen Artikel 1.  § 1. De verstrekkingen worden aangeduid met een rangnummer vóór de omschrijving van de verstrekking. De omschrijving van elke verstrekking wordt gevolgd door de sleutelletters C of K voor de verstrekkingen van artsen en M voor de verstrekkingen van kinesitherapeuten. § 2. Die sleutelletter komt vóór een coëfficiëntgetal dat de betrekkelijke waarde van elke verstrekking aangeeft. § 3. De sleutelletter is een teken waarvan de waarde in euro als volgt is bepaald: • voor de verstrekkingen 557900, 557944 en 557981 opgenomen in artikel 2 van dit besluit wordt de waarde van de sleutelletter K vastgesteld op 1,215427 EUR; • voor de verstrekkingen 518103 en 518081 opgenomen in artikel 2 van dit besluit wordt de waarde van de sleutelletter M vastgesteld op 0,927692 EUR; • voor de verstrekking 599502 opgenomen in artikel 3 van dit besluit wordt de waarde van de sleutelletter C vastgesteld op 1,4 EUR. § 4. Op elke nota, opgemaakt ter staving van het verrichten van één of andere verstrekking, moet het in § 1 bedoelde rangnummer vermeld worden. § 5. Voor de toepassing van dit besluit wordt verstaan onder: 1) `de nomenclatuur': de nomenclatuur van de geneeskundige verstrekkingen zoals bedoeld in de bijlage bij het koninklijk besluit van 14 september 1984 tot vaststelling van de nomenclatuur van de geneeskundige verstrekkingen inzake verplichte verzekering voor geneeskundige verzorging en uitkeringen. 2) `verblijf op intensieve zorg': het verblijf op een erkende functie intensieve zorg alsook op de bijkomende bedden voor intensieve zorg die dagelijks aan de FOD Volksgezondheid worden doorgegeven. 3) `COVID-19-patiënt': a) een persoon met laboratoriumbevestiging van COVID-19 infectie of b) een persoon bij wie de laboratoriumtest voor COVID-19 negatief is, maar bij wie de diagnose van COVID-19 wordt gesteld op basis van een suggestieve klinische presentatie en een compatibele CT thorax. HOOFDSTUK 2. - Revalidatie van gehospitaliseerde COVID-19-patiënten Art. 2.  § 1. Revalidatieverstrekking waarvoor de bekwaming van arts-specialist voor fysische geneeskunde en revalidatie vereist is: 557900 Toeslag bij de verstrekking 558806 of 558423 voor een gehospitaliseerde COVID-19-patiënt die verblijft of verbleven heeft op intensieve zorg ... K 9,2 557944 Tweede revalidatiezitting op dezelfde dag als verstrekking 558806 of 558423 voor een gehospitaliseerde COVID-19-patiënt die verblijft of verbleven heeft op intensieve zorg ... K 20 557981 Bijkomend honorarium bij de verstrekking 558843, 558025 of 558821 voor een gehospitaliseerde COVID-19-patiënt die verblijft of verbleven heeft op intensieve zorg ... K 30 § 2. Revalidatieverstrekking door een kinesitherapeut: 518103 Toeslag bij de verstrekking 560501 voor een gehospitaliseerde COVID-19-patiënt die verblijft of verbleven heeft op intensieve zorg ... M 12 518081 Tweede individuele kinesitherapiezitting op dezelfde dag met een globale gemiddelde duur van persoonlijke betrokkenheid van de kinesitherapeut van 30 minuten voor een gehospitaliseerde COVID-19-patiënt na een verblijf op een intensieve zorg ... M 24 § 3. Toepassingsregels m.b.t. de verstrekkingen 557900, 557944 en 557981: De verstrekkingen 557900, 557944 en 557981 mogen enkel worden aangerekend door een arts-specialist zoals bepaald in artikel 23, § 3, van de nomenclatuur. De verstrekking 557900 kan enkel worden aangerekend als toeslag bij de verstrekking 558806 of 558423 voor een gehospitaliseerde patiënt tijdens of na zijn verblijf op intensieve zorg en dit gedurende het volledige traject van zijn hospitalisatie. De verstrekking 557944 mag alleen aangerekend worden als ze minimum 3 uur na de vorige verstrekking 558806 of 558423 is uitgevoerd. De verstrekking 557944 is niet cumuleerbaar op dezelfde dag: • met de verstrekkingen van artikel 22 van de nomenclatuur, met uitzondering van de verstrekking 558806 of 558423; • met de verstrekkingen van artikel 7 van de nomenclatuur of met de verstrekking 518081. De verstrekking 557944 kan worden aangerekend voor een gehospitaliseerde patiënt die mono/pluridisciplinaire revalidatie krijgt tijdens of na zijn verblijf op intensieve zorg en dit gedurende het volledige traject van zijn hospitalisatie. De verstrekking 557981 kan slechts aangerekend worden voor de codenummers 202, 301 en 504 van de limitatieve lijst van aandoeningen voor pluridisciplinaire revalidatie voorzien in artikel 23, § 11, van de nomenclatuur. De verstrekking 557981 is niet cumuleerbaar op dezelfde dag: • met de verstrekkingen van artikel 22 van de nomenclatuur, met uitzondering van de verstrekking 558843, 558025 of 558821; • met de verstrekkingen van artikel 7 van de nomenclatuur of met de verstrekking 518081. De verstrekking 557981 kan enkel worden aangerekend voor een gehospitaliseerde patiënt die pluridisciplinaire revalidatie krijgt tijdens of na zijn verblijf op intensieve zorg en dit gedurende het volledige traject van zijn hospitalisatie. § 4. Toepassingsregels m.b.t. de verstrekkingen 518103 en 518081: De verstrekkingen 518103 en 518081 kunnen worden aangerekend door alle kinesitherapeuten met een RIZIV-nummer. De verstrekking 518103 kan enkel worden aangerekend als toeslag bij de verstrekking 560501 voor een gehospitaliseerde patiënt tijdens of na zijn verblijf op intensieve zorg en dit gedurende het volledige traject van zijn hospitalisatie. De verstrekking 518081 kan worden aangerekend voor een gehospitaliseerde patiënt na een verblijf op intensieve zorg gedurende het volledige traject van zijn hospitalisatie. De verstrekking 518081 kan worden aangerekend als de kinesitherapeut beschikt over een medisch voorschrift dat deze tweede zitting duidelijk rechtvaardigt. Dit medisch voorschrift moet de noodzaak vermelden om een tweede zitting uit te voeren gedurende een globale gemiddelde duur van 30 minuten. In voorkomend geval is de kinesitherapeut ertoe gehouden een kopie van dit voorschrift voor te leggen aan de adviserend arts in het kader van een controle a posteriori. Dit voorschrift moet de volgende elementen vermelden: • de COVID-19-gerelateerde problematiek van de patiënt • de datum van ontslag uit intensieve zorg. De verstrekking 518081 mag alleen aangerekend worden als ze ten minste 3 uur na de vorige verstrekking heeft plaatsgehad. De verstrekking 518081 is niet cumuleerbaar op dezelfde dag met de verstrekkingen van artikel 22 van de nomenclatuur of met de verstrekkingen 557944 en 557981. HOOFDSTUK 3. - Bijzonder toezicht op patiënten met COVID-19 Art. 3. Verstrekking voor toezicht op een in een ziekenhuis opgenomen COVID-19-patiënt: 599502 Bijkomend honorarium voor toezicht op de in een ziekenhuis opgenomen rechthebbende Covid-19-patiënt op een COVID-19-afdeling van een geïsoleerde gespecialiseerde G en Sp-dienst voor behandeling en revalidatie, per dag ... C 20 De verstrekking 599502 kan aangerekend worden door een arts-specialist. De verstrekking 599502 kan per patiënt en per dag slechts één keer gecumuleerd worden met het gebruikelijke honorarium voor toezicht door een andere arts-specialist dan de arts-specialist die het gebruikelijke honorarium voor toezicht aanrekent. De verstrekking 599502 kan enkel worden aangerekend voor een COVID-19-patiënt opgenomen op een COVID-19-afdeling van een geïsoleerde gespecialiseerde G- en Sp-dienst voor behandeling en revalidatie. Art. 4. Er is geen persoonlijk aandeel verschuldigd door de rechthebbenden voor de verstrekkingen bedoeld in de artikelen 2 en 3. HOOFDSTUK 4. - Slotbepalingen Art. 5. De maatregelen die zijn vastgesteld bij dit besluit blijven van toepassing tot een door de Koning te bepalen datum. De Koning kan voor iedere maatregel een andere datum bepalen. Art. 6. Dit besluit heeft uitwerking met ingang van 14 maart 2020. Art. 7. De minister bevoegd voor Sociale Zaken is belast met de uitvoering van dit besluit. Gegeven te Brussel, 31 juli 2020. FILIP Van Koningswege : De Minister van Sociale Zaken en Volksgezondheid, M. DE BLOCK