Besluit van de Brusselse Hoofdstedelijke Regering betreffende steun aan de eet- en drankgelegenhedenondernemingen in het kader van de gezondheidscrisis COVID-19 De Brusselse Hoofdstedelijke Regering, Gelet op de ordonnantie van 3 mei 2018 betreffende de steun voor de economische ontwikkeling van ondernemingen, de artikelen 28 en 30; Gelet op het besluit van de Brusselse Hoofdstedelijke Regering van 15 oktober 2020 betreffende steun aan de evenementen-, uitgaans-, toeristische en culturele sector in het kader van de gezondheidscrisis COVID-19, artikel 3; Gelet op artikel 2, § 3, 5°,  van de ordonnantie van 4 oktober 2018 tot invoering van de gelijkekansentest; Gelet op het advies van de Inspecteur van Financiën, gegeven op 25 oktober 2020; Gelet op het akkoord van de Minister van Begroting, gegeven op 26 oktober 2020; Gelet op het advies van de Economische en Sociale Raad voor het Brussels Hoofdstedelijk Gewest, gegeven op 9 november 2020; Gelet op de spoedeisendheid, gemotiveerd door het feit dat de COVID-19-gezondheidscrisis aanzienlijke economische gevolgen heeft voor veel ondernemingen; Dat met name cafés en restaurants hun deuren moesten sluiten tijdens de inperkingsperiode; dat deze federale sanitaire maatregel voor hen werd verlengd tot begin juni; dat hun heropening werd omkaderd door nieuwe sanitaire maatregelen met restrictieve gevolgen; dat de context van de gezondheidscrisis ook een deel van de gebruikelijke klanten van deze inrichtingen heeft ontmoedigd; dat het ministerieel besluit van 18 oktober 2020 houdende dringende maatregelen om de verspreiding van het coronavirus COVID-19 te beperken, de sluiting van bepaalde inrichtingen van de reca-sector van 19 oktober tot 19 november 2020 oplegt; Dat deze context de omzet van deze inrichtingen sterk vermindert; dat deze vaste kosten moeten blijven dragen en vaak hebben moeten investeren om aan de gezondheidsvoorschriften te voldoen; dat als gevolg daarvan een aanzienlijk deel van deze inrichtingen momenteel in een zeer slechte financiële positie verkeert en, voor sommige, zelfs op de rand van het failliet; dat deze inrichtingen veel, vaak weinig gekwalificeerd en des te kwetsbaarder personeel in dienst hebben; dat de ineenstorting van deze economische sector negatieve gevolgen zou hebben voor andere verwante sectoren, zoals die van hun leveranciers; Dat het om deze verschillende redenen gepast is om deze inrichtingen onverwijld opnieuw financieel te steunen en hun zo snel mogelijk steun uit te keren; dat de urgentie gerechtvaardigd is; Gelet op advies 68.214/1 van de Raad van State, gegeven op 9 november 2020, met toepassing van artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973; Op voorstel van de Minister van Economie, Na beraadslaging, Besluit : HOOFDSTUK 1. -  Algemene bepalingen Artikel 1. Voor de toepassing van dit besluit wordt verstaan onder: 1°  minister: de minister van de Brusselse Hoofdstedelijke Regering bevoegd voor Economie; 2°  federale sluitingsmaatregel: artikel 6, § 1, van het ministerieel besluit van 18 oktober 2020 houdende dringende maatregelen om de verspreiding van het coronavirus COVID-19 te beperken, vervolgens artikel 6, § 1, van het ministerieel besluit van 28 oktober 2020 houdende dringende maatregelen om de verspreiding van het coronavirus COVID-19 te beperken, alsmede hun latere wijzigingen; 3°  de-minimisverordening: de verordening (EU) nr. 1407/2013 van de commissie van 18 december 2013 betreffende de toepassing van de artikelen 107 en 108 van het Verdrag betreffende de werking van de Europese Unie op de-minimissteun, bekend gemaakt in het Publicatieblad van de Europese Unie L352 van 24 december 2013; 4°  BEW: Brussel Economie en Werkgelegenheid van de Gewestelijke Overheidsdienst Brussel. Art. 2. De minister verleent steun aan de ondernemingen die een of meer vestigingseenheden gelegen in het Gewest moeten sluiten op grond van de federale sluitingsmaatregel, voor hun inkomensverlies en de vaste uitbatingskosten, in het kader van de gezondheidscrisis COVID-19. De gezondheidscrisis COVID-19 wordt erkend als een buitengewone gebeurtenis, als bedoeld in artikel 28 van de ordonnantie van 3 mei 2018 betreffende de steun voor de economische ontwikkeling van ondernemingen. De steun wordt verleend onder de voorwaarden bedoeld in de de-minimisverordening. HOOFDSTUK 2. -  Steunvoorwaarden Art. 3. De begunstigde: 1°  heeft, op 19 oktober 2020, een vestigingseenheid ingeschreven in de Kruispuntbank van Ondernemingen op het grondgebied van het Gewest, oefent er een economische activiteit uit en beschikt er over personele middelen en eigen goederen die specifiek voor hem bestemd zijn; 2°  oefent een of meer van de activiteiten hieronder opgenomen uit, ingeschreven onder de btw-activiteiten in de Kruispuntbank van Ondernemingen op 19 oktober 2020: a) de activiteit 56.101 "Eetgelegenheden met volledige bediening"; b) de activiteit 56.102 "Eetgelegenheden met beperkte bediening"; c) de activiteit 56.301 "Cafés en bars". 3°  is onderworpen aan de verplichting om een of meer vestigingseenheden gelegen in het Gewest te sluiten overeenkomstig de federale sluitingsmaatregel, behalve een eventuele levering van voedsel of dranken om mee te nemen of te leveren. De in dit besluit vastgestelde steunvoorwaarden zijn van toepassing onverminderd de in de ordonnantie van 3 mei 2018 `betreffende de steun voor de economische ontwikkeling van ondernemingen' vastgestelde voorwaarden. Art. 4. De begunstigde die wordt gesanctioneerd op basis van artikel 29 van het ministerieel besluit van 18 oktober 2020 houdende dringende maatregelen om de verspreiding van het coronavirus COVID-19 te beperken, artikel 26 van het ministerieel besluit van 28 oktober 2020 houdende dringende maatregelen om de verspreiding van het coronavirus COVID-19 te beperken, of elke bepaling die het vervangt, is uitgesloten van de steun of, desgevallend, gehouden ze terug te betalen. De begunstigde voldoet gedurende een periode van drie jaar vanaf de datum van toekenning van de steun aan de voorwaarde bepaald in het eerste lid. HOOFDSTUK 3. -  Vorm en omvang van de steun Art. 5. De steun bestaat uit een premie van 3.000 euro per actieve vestigingseenheid in het Gewest, zoals ingeschreven in de Kruispuntbank van Ondernemingen op 19 oktober 2020 en verplicht gesloten overeenkomstig de federale sluitingsmaatregel, behalve een eventuele levering van voedsel of dranken om mee te nemen of te leveren. De premie wordt toegekend voor een maximum van vijf vestigingseenheden per begunstigde. Enkel de gegevens ingeschreven in de Kruispuntbank van Ondernemingen op de datum van de steunaanvraag gelden. HOOFDSTUK 4. -  Procedure voor de behandeling van de steunaanvraagdossiers en de vereffening van de steun Art. 6. De begunstigde dient de steunaanvraag in bij BEW door middel van een formulier dat BEW op zijn website ter beschikking stelt aan de ondernemingen die voldoen aan de voorwaarden bepaald in artikel 3, 1°  en 2°.  Het formulier vermeldt de bewijsstukken die de begunstigde bij zijn aanvraag voegt. De begunstigde kan slechts één enkele steunaanvraag indienen. BEW ontvangt de steunaanvraag ten laatste op 4 december 2020. De begunstigde vermeldt in zijn aanvraag de andere onder de de-minimisverordening of andere de-minimisverordeningen vallende steun die de onderneming gedurende de twee voorafgaande belastingjaren en het lopende belastingjaar heeft ontvangen. BEW kan per e-mail alle documenten of informatie opvragen die het voor het onderzoek van de aanvraag noodzakelijk acht. De begunstigde verstrekt de aanvullende documenten en informatie binnen vijf dagen. Indien binnen deze termijn geen antwoord wordt ontvangen, wordt de steun geweigerd. Art. 7. De toekenningsbeslissing wordt ten laatste op 24 december 2020 aan de begunstigde betekend. BEW deelt de begunstigde mee dat de steun overeenkomstig de de-minimisverordening wordt verleend. Art. 8. De steun wordt in één enkele schijf vereffend op een Belgische zichtrekening op naam van de begunstigde. Art. 9.  § 1. Het beheer en de controle van de aanvragen kan, om de in de aanvraag opgegeven gegevens te controleren of aan te vullen, de verwerking van de volgende categorieën van persoonsgegevens betreffen: 1°  de identificatie- en contactgegevens van de personen die namens de begunstigden de aanvraag indienen; 2°  de identificatie-, adres- en contactgegevens van de zelfstandige ondernemingen natuurlijk persoon die de premie aanvragen; 3°  de gegevens betreffende sancties en inbreuken van de begunstigden bedoeld in artikel 4. § 2. BEW is de verwerkingsverantwoordelijke voor de persoonsgegevens bedoeld in § 1. BEW kan de persoonsgegevens, en andere gegevens, bekomen van de aanvrager of van een andere overheidsinstantie. § 3. De maximale bewaringstermijn voor persoonsgegevens die op grond van dit artikel worden verwerkt, bedraagt drie jaar vanaf de dag van de weigering van de aanvraag of de vereffening van de steun, behalve voor persoonsgegevens die eventueel nodig zouden zijn voor de behandeling van geschillen met de steunaanvrager, gedurende de tijd die nodig is om dergelijke geschillen te behandelen, met inbegrip van de uitvoering van eventuele gerechtelijke beslissingen. HOOFDSTUK 5. -  Wijzigings- en slotbepalingen Art. 10. In artikel 3, eerste lid, van het besluit van de Brusselse Hoofdstedelijke Regering van 15 oktober 2020 betreffende steun aan de evenementen-, uitgaans-, toeristische en culturele sector in het kader van de gezondheidscrisis COVID-19 wordt de bepaling onder 4°  opgeheven. Art. 11. Dit besluit treedt in werking op 17 november 2020. Artikel 10 heeft uitwerking met ingang van 4 november 2020. Art. 12. De minister is belast met de uitvoering van dit besluit. Brussel, 12 november 2020. Voor de Brusselse Hoofdstedelijke Regering: De Minister-President van de Brusselse Hoofdstedelijke Regering, R. VERVOORT De Minister van de Brusselse Hoofdstedelijke Regering bevoegd voor Economie, A. MARON