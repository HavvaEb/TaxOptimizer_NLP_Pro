Besluit van de Vlaamse Regering tot wijziging van het besluit van de Vlaamse Regering van 29 mei 2020 tot vaststelling van de regels voor de toekenning van een subsidie aan residentiële voorzieningen in het beleidsdomein Welzijn, Volksgezondheid en Gezin voor de vergoeding van bepaalde kosten ten gevolge van de COVID-19-epidemie, wat betreft de uitbreiding van het toepassingsgebied met de diensten voor gezinszorg Rechtsgronden Dit besluit is gebaseerd op: - het Woonzorgdecreet van 15 februari 2019, artikel 55, § 1, eerste lid, en artikel 56, gewijzigd bij het decreet van 20 december 2019. Vormvereisten De volgende vormvereisten zijn vervuld: - De Vlaamse minister, bevoegd voor de begroting, heeft zijn akkoord gegeven op 11 januari 2021. - De Raad van State heeft advies 68.780/3 gegeven op 25 februari 2021, met toepassing van artikel 84, § 1, eerste lid, 2°,  van de wetten op de Raad van State, gecoördineerd op 12 januari 1973. Initiatiefnemer Dit besluit wordt voorgesteld door de Vlaamse minister van Welzijn, Volksgezondheid, Gezin en Armoedebestrijding. Na beraadslaging, DE VLAAMSE REGERING BESLUIT: Artikel 1. In het opschrift van het besluit van de Vlaamse Regering van 29 mei 2020 tot vaststelling van de regels voor de toekenning van een subsidie aan residentiële voorzieningen in het beleidsdomein Welzijn, Volksgezondheid en Gezin voor de vergoeding van bepaalde kosten ten gevolge van de COVID-19-epidemie wordt het woord "residentiële" opgeheven. Art. 2. In artikel 1 van hetzelfde besluit wordt een punt 8° /1 ingevoegd, dat luidt als volgt: "8° /1 dienst voor gezinszorg: een dienst voor gezinszorg als vermeld in artikel 11 van het Woonzorgdecreet van 15 februari 2019;". Art. 3. Aan artikel 2 van hetzelfde besluit wordt een punt 14°  toegevoegd, dat luidt als volgt: "14°  de diensten voor gezinszorg.". Art. 4. In artikel 4 van hetzelfde besluit worden de volgende wijzigingen aangebracht: 1°  in het eerste lid worden tussen de woorden "psychiatrische ziekenhuizen" en de zinsnede ", ontvangen een subsidie" de woorden "en de diensten voor gezinszorg" ingevoegd; 2°  er wordt een derde lid toegevoegd, dat luidt als volgt: "De diensten voor gezinszorg ontvangen een subsidie voor de kosten die ze hebben gemaakt om de gevolgen te beperken van de civiele noodsituatie voor de volksgezondheid, namelijk de COVID-19-epidemie, en die verband houden met de financiering van het beschermingsmateriaal en de desinfecteringsproducten.". Art. 5. In artikel 5, § 1, van hetzelfde besluit wordt tussen de woorden "elke instelling" en de woorden "automatisch een forfaitaire subsidie" de zinsnede ", met uitzondering van de diensten voor gezinszorg," ingevoegd. Art. 6. In artikel 6 van hetzelfde besluit worden de volgende wijzigingen aangebracht: 1°  in paragraaf 2 wordt tussen het derde en het vierde lid een lid ingevoegd, dat luidt als volgt: "In afwijking van het eerste lid tonen de diensten voor gezinszorg alleen de kosten aan die aanleiding geven tot een bijkomende subsidie. In afwijking van het tweede lid kunnen de kosten, vermeld in het eerste lid, voor de diensten voor gezinszorg alleen betrekking hebben op het beschermingsmateriaal en de desinfecteringsproducten."; 2°  er wordt een paragraaf 6 toegevoegd, die luidt als volgt: " § 6. Voor de diensten voor gezinszorg kan de bijkomende subsidie, vermeld in paragraaf 1, het maximumbedrag van 0,165 euro per toegekend uur gezinszorg in 2020 niet overschrijden.". Art. 7. Aan artikel 7 van hetzelfde besluit wordt een zesde lid toegevoegd, dat luidt als volgt: "In afwijking van het tweede lid bezorgen de diensten voor gezinszorg een overzicht van de kosten die ze gemaakt hebben tussen 13 maart 2020 en 30 juni 2020. De bezorgde facturen of stavingstukken dateren van de periode van 13 maart 2020 tot en met 30 juni 2020. De facturen en stavingstukken die dateren van na 30 juni 2020 kunnen alleen worden ingediend als de dienst voor gezinszorg kan aantonen dat de bestelling voor 30 juni 2020 is geplaatst.". Art. 8. De Vlaamse minister, bevoegd voor de gezondheids- en woonzorg, is belast met de uitvoering van dit besluit. Brussel, 19 maart 2021. De minister-president van de Vlaamse Regering, J. JAMBON De Vlaamse minister van Welzijn, Volksgezondheid, Gezin en Armoedebestrijding, W. BEKE