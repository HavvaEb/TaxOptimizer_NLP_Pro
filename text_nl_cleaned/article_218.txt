Besluit van de Regering van de Franse Gemeenschap van bijzondere machten nr. 39 dat ernaar streeft filmopnames te hervatten door de risico's in verband met de COVID-19-crisis te garanderen De Regering van de Franse Gemeenschap, Gelet op het decreet van 18 december 2019 houdende de uitgavenbegroting van de Franse Gemeenschap voor het begrotingsjaar 2020; Gelet op het decreet van 17 maart 2020 tot toekenning van bijzondere machten aan de Regering in het kader van de gezondheidscrisis in verband met het COVID-19 coronavirus, artikel 1, § 1, g); Gelet op het advies van de Inspecteur van Financiën, gegeven op 19 juni 2020; Gelet op de akkoordbevinding van de Minister van Begroting van 20 juni 2020; Overwegende dat het besluit van de Minister van Veiligheid en Binnenlandse zaken van 23 maart 2020 houdende dringende maatregelen om de verspreiding van het coronavirus COVID-19 te beperken, laatst gewijzigd bij het besluit van de Minister van Veiligheid en Binnenlandse Zaken van 30 mei 2020, dat inzonderheid voorziet in de sluiting van bioscopen tot 30 juni 2020; Overwegende dat overleg werd gepleegd tijdens de eerste weken van de maand mei 2020 met het geheel van de filmsector, het Kabinet van de Minister van Media en het Centrum voor de Film en de Audiovisuele sector; Overwegende dat dit overleg het mogelijk heeft gemaakt om aan te tonen dat de hervatting van de filmopnames afhankelijk is van de garantie voor producenten dat de risico's in verband met het geheel of gedeeltelijk stoppen met filmen als gevolg van het COVID-19 door een mechanisme van waarborg of verzekering kunnen worden gedekt; Overwegende dat het merendeel van de geplande filmopnames in de maanden juli, augustus en september moeten worden geannuleerd als ze tijdens deze periode niet kunnen worden uitgevoerd; Gelet op de aanzienlijke schade die het gevolg zou zijn van de golf van annulering van filmopnames tijdens de zomerperiode voor alle beroepen van de filmsector; Overwegende dat de verzekeringsmaatschappijen niet van plan zijn om snel een verzekeringsproduct aan te bieden tegen de schade in verband met een COVID-19-besmetting op filmlocaties; Gelet op het ontbreken van enig ander openbaar mechanisme voor garantie ten behoeve van filmproducenten tegen de risico's in verband met de besmetting van COVID-19 op filmlocaties; Op de voordracht van de Minister-President, de Minister van Begroting en de Minister van Cultuur en Media; Na beraadslaging, Besluit : Artikel 1. In het decreet van 18 december 2019 houdende de uitgavenbegroting van de Franse Gemeenschap voor het begrotingsjaar 2020, wordt een artikel 34bis ingevoegd, luidend als volgt : « Art. 34bis. De Franse Gemeenschap garandeert naar rata van 5 miljoen euro, de kosten die door de VZW St'Art zouden worden gedragen in het kader van een garantiemechanisme toegekend aan Belgische filmproductiebedrijven met maatschappelijke zetel in Wallonië of in Brussel om het risico te lopen op onderbreking of stopzetting van het filmen na besmetting van COVID-19 op de filmlocaties van langspeelfilms (fictie, animatie), korte lfilms (fictie, animatie), documentaires, TV series. De garantie bedoeld in het eerste lid beantwoordt aan de volgende voorwaarden : - ze is beperkt tot een maximum van 5 miljoen euro in totaal van alle mogelijke steun; - de vergoeding is gelijk aan het bedrag van de extra kosten als gevolg van het stoppen met filmen, verminderd met het eigen risico van 10% van het bedrag van het schadegeval met een minimum van 25.000 euro voor langspeelfilms, 10.000 euro voor documentaires en 7.000 euro voor korte films, ten laste van de producent. De vergoeding mag in geen geval meer bedragen dan een miljoen euro of 20% van de totale productiekosten van de film; - de vergoeding dekt alleen de onderbreking of annulering van opnamedagen voor een maximale duur van vier weken; - de vergoeding kan niet de volgende kosten dekken: algemene kosten, financiële kosten, fiscale lasten, boetes wegens vertraging of niet-levering; - elk schadegeval moet worden beoordeeld door een onafhankelijke deskundige die het bedrag van de schade waardeert, en de beoordeling kan door de Franse Gemeenschap worden betwist, zo nodig voor de rechtbanken; - de garantieperiode loopt tussen 1 juli 2020 en 30 september 2020 ». Art. 2. Dit besluit treedt in werking de dag waarop het in het Belgisch Staatsblad wordt bekendgemaakt. Art. 3.  De Minister-President, de Minister van Begroting en de Minister van Cultuur en Media zijn belast met de uitvoering van dit besluit. Brussel, 20 juni 2020. De Minister-President, P.-Y. JEHOLET De Minister van Begroting, Ambtenarenzaken, Gelijke kansen en het toezicht op "Wallonie Bruxelles Enseignement", Fr. DAERDEN De Minister van Kind, Gezondheid, Cultuur, Media en Vrouwenrechten, B. LINARD