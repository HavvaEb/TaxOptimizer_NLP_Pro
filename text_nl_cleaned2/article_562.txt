Koninklijk besluit tot regeling van de herneming van de procedure sociale verkiezingen 2020 die werd opgeschort op basis van de wet van 4 mei 2020 tot regeling van de opschorting van de procedure sociale verkiezingen van het jaar 2020 ingevolge de coronavirus COVID-19-pandemie (1) FILIP, Koning der Belgen, Aan allen die nu zijn en hierna wezen zullen, Onze Groet. Gelet op de wet van 4 mei 2020 tot regeling van de opschorting van de procedure sociale verkiezingen van het jaar 2020 ingevolge de coronavirus COVID-19-pandemie, artikel 6; Gelet op het advies van de inspecteur van Financiën, gegeven op 1 juli 2020; Gelet op het advies nr. 2.169 van de Nationale Arbeidsraad, gegeven op 30 juni 2020; Gelet op het advies nr. 67.708/1 van de Raad van State, gegeven op 9 juli 2020, met toepassing van artikel 84, § 1, eerste lid, 3°,  van de gecoördineerde wetten op de Raad van State; Gelet op de dringende noodzakelijkheid gemotiveerd door de bijzondere context van de coronavirus COVID-19-pandemie, en de nood aan spoedige rechtszekerheid; De sociale verkiezingen zouden normaal gezien plaatsvinden van 11 tot en met 24 mei 2020. Met het oog hierop werd de verkiezingsprocedure begin december 2019 in bijna 7.000 ondernemingen opgestart. De uitbraak van de coronavirus COVID-19-pandemie en de maatregelen die werden genomen om de opmars ervan te stoppen, maakten het normaal verloop van de verdere verkiezingsprocedure en een goede organisatie van de sociale verkiezingen volgens de oorspronkelijk vastgelegde kieskalender in mei 2020 echter onmogelijk; Op basis van advies nr. 2.160 van 24 maart 2020 van de Nationale Arbeidsraad, werd, bij wet van 4 mei 2020 tot regeling van de opschorting van de procedure sociale verkiezingen van het jaar 2020 ingevolge de coronavirus COVID-19-pandemie, dan ook dringend voorzien in de tijdelijke opschorting van de lopende verkiezingsprocedure, onmiddellijk na de finalisatie van de fase van eerste voordracht van de kandidaat-personeelsafgevaardigden. Aangezien het onduidelijk was hoe lang de coronacrisis en de gevolgen ervan nog zouden aanhouden, was het onmogelijk het einde van de periode van opschorting reeds vast te leggen: voor de bepaling van de datum en de modaliteiten van herneming van de verkiezingsprocedure voorziet de wet in een delegatie aan de Koning, op advies van de Nationale Arbeidsraad; Teneinde tot een gefundeerde beslissing omtrent de herneming van de procedure te kunnen komen, was het noodzakelijk de evolutie van de coronavirus COVID-19-pandemie, en de afbouw van de maatregelen ter indijking ervan, af te wachten. In die zin waren de sociale partners binnen de Nationale Arbeidsraad pas eind juni 2020 in de mogelijkheid om met meer kennis van zaken te adviseren over het kunnen plaatsvinden van de sociale verkiezingen in november 2020, en de modaliteiten van herneming van de procedure te bepalen. Ingevolge de nieuw bepaalde verkiezingsperiode, dient de opgeschorte verkiezingsprocedure vanaf eind september 2020 te worden heropgestart. Het is belangrijk dat aan de 7.000 betrokken ondernemingen de nodige tijd wordt gegeven om de herneming van hun procedure te organiseren en een nieuwe kieskalender uit te werken. Bovendien begint de occulte periode van bijzondere ontslagbescherming die geldt voor kandidaat-personeelsafgevaardigden die zullen worden aangeduid als plaatsvervangers voor de initieel voorgedragen kandidaten, terug te lopen midden augustus 2020; Opdat de ondernemingen de heropstart van hun verkiezingsprocedure tijdig zouden kunnen organiseren binnen een duidelijk afgebakend juridisch kader, is het, met het oog op rechtszekerheid, noodzakelijk dat het besluit tot regeling van de herneming binnen dringende termijn wordt gepubliceerd; Op de voordracht van de Minister van Werk, Hebben Wij besloten en besluiten Wij : Artikel 1. Voor de toepassing van dit besluit moet worden verstaan onder: 1. de wet van 4 december 2007: de wet van 4 december 2007 betreffende de sociale verkiezingen, gewijzigd bij de wet van 4 april 2019; 2. de wet van 4 mei 2020: de wet van 4 mei 2020 tot regeling van de opschorting van de procedure sociale verkiezingen van het jaar 2020 ingevolge de coronavirus COVID-19-pandemie; 3. de raad: de ondernemingsraad; 4. het comité: het comité voor preventie en bescherming op het werk; 5. het bericht dat de datum van de verkiezingen aankondigt: het aangeplakte bericht dat de datum van de verkiezingen aankondigt als bedoeld in artikel 14 van de wet van 4 december 2007; 6. de oorspronkelijk vastgelegde verkiezingsdatum: de verkiezingsdatum vastgelegd in het bericht dat de datum van de verkiezingen aankondigt als bedoeld in artikel 14, eerste lid, 1°,  van de wet van 4 december 2007. Art. 2. Dit besluit is enkel van toepassing op de procedures sociale verkiezingen van het jaar 2020 die gevoerd worden op basis van artikel 9 juncto artikel 70, 3°,  4°  en 5°,  van de wet van 4 december 2007, en die werden opgeschort krachtens artikel 5 van de wet van 4 mei 2020. Art. 3. De uitgestelde verkiezingen voor de aanwijzing van de afgevaardigden van het personeel bij de raden en bij de comités hebben plaats gedurende een periode die aanvangt op 16 november 2020 en eindigt op 29 november 2020. Art. 4. De procedure sociale verkiezingen die werd opgeschort krachtens artikel 5 van de wet van 4 mei 2020, wordt in elke onderneming hernomen op de vierenvijftigste dag die de uitgestelde verkiezingsdatum, als bepaald overeenkomstig de artikelen 5, 6 of 7, voorafgaat. Art. 5. Met uitzondering van het bepaalde in de artikelen 6 en 7, wordt de uitgestelde verkiezingsdatum bepaald in verhouding tot de oorspronkelijk vastgelegde verkiezingsdatum. Het ogenblik waarop de uitgestelde verkiezingsdatum valt, komt, binnen de periode bedoeld in artikel 3, overeen met het ogenblik waarop de oorspronkelijk vastgelegde verkiezingsdatum viel binnen de periode bedoeld in artikel 9 van de wet van 4 december 2007. Art. 6. In afwijking op artikel 5, kan de uitgestelde verkiezingsdatum vrij worden bepaald door de raad of het comité, of bij ontstentenis ervan door de werkgever, binnen de periode bedoeld in artikel 3. Art. 7. In de ondernemingen waarin de oorspronkelijk vastgelegde verkiezingsdatum, met toepassing van artikel 70, 3°,  4°  of 5°,  van de wet van 4 december 2007, buiten de periode bedoeld in artikel 9 van dezelfde wet viel, hebben de uitgestelde sociale verkiezingen plaats binnen de periode bedoeld in artikel 3. Met uitzondering van het bepaalde in artikel 6, wordt in dat geval de uitgestelde verkiezingsdatum bepaald in de loop van de eerste week van de periode bedoeld in artikel 3, op de weekdag die overeenkomt met de weekdag waarop de oorspronkelijk vastgelegde verkiezingsdatum viel. Art. 8. De uurregeling waarvan de werknemers reeds in kennis werden gesteld in het bericht dat de datum van de verkiezingen aankondigt overeenkomstig artikel 14, eerste lid, 1°,  van de wet van 4 december 2007, blijft van toepassing. De raad of het comité, of bij ontstentenis ervan de werkgever, kan deze uurregeling evenwel wijzigen. Deze wijziging mag er niet toe leiden dat het aantal uren voorzien voor de stemming in het bericht dat de datum van de verkiezingen aankondigt, wordt verminderd. Art. 9. De nieuwe data die uit de verkiezingsprocedure voortvloeien vanaf de datum van de herneming van de procedure, worden door de raad of het comité, of bij ontstentenis ervan de werkgever, bepaald in verhouding tot de uitgestelde verkiezingsdatum vastgesteld overeenkomstig de artikelen 5, 6 of 7. Art. 10. De inlichtingen en beslissingen met betrekking tot de datum, en desgevallend de uurregeling, van de verkiezingen, en met betrekking tot de kieskalender, als bedoeld in artikel 14, eerste lid, 1°  en 7°,  van de wet van 4 december 2007, worden door de raad of het comité, of bij ontstentenis ervan door de werkgever, aangepast en meegedeeld, overeenkomstig de modaliteiten bepaald bij dit besluit. De raad, het comité of de werkgever kunnen tijdens de periode van opschorting van de procedure sociale verkiezingen op geldige wijze vergaderen, beslissingen nemen en mededelingen doen met betrekking tot de punten bedoeld in het eerste lid. Art. 11. Uiterlijk zeven dagen voor de datum van de herneming van de procedure sociale verkiezingen bedoeld in artikel 4, stelt de raad of het comité, of bij ontstentenis ervan de werkgever, de werknemers in kennis van de uitgestelde verkiezingsdatum, van de eventueel gewijzigde uurregeling en van de nieuwe data die uit de verkiezingsprocedure voortvloeien vanaf de datum van de herneming van de procedure. Deze kennisgeving gebeurt via aanplakking op dezelfde plaatsen als het bericht dat de datum van de verkiezingen aankondigt van een document dat overeenstemt met het model dat als bijlage gaat bij dit besluit. Deze aanplakking kan worden vervangen door het ter beschikking stellen van een elektronisch document, voor zover alle werknemers hiertoe toegang hebben tijdens hun normale werkuren. Terzelfdertijd worden deze inlichtingen meegedeeld aan de organisaties bedoeld in artikel 4, 6°,  a), van de wet van 4 december 2007, en, in geval de procedure gericht is op de oprichting van een raad, aan de organisatie bedoeld in artikel 4, 5°,  van deze wet, hetzij op elektronische wijze via de webapplicatie die precies daartoe werd voorzien op de website van de FOD Werkgelegenheid, Arbeid en Sociaal Overleg, hetzij via verzending met de post aan de zetel van deze organisaties. Bij ontstentenis van een raad of comité, wordt een afschrift van dit document overgemaakt aan de vakbondsafvaardiging. Art. 12. Dit besluit treedt in werking op 1 augustus 2020. Art. 13. De minister bevoegd voor Werk is belast met de uitvoering van dit besluit. Gegeven te Brussel, 15 juli 2020. FILIP Van Koningswege : De Minister van Werk, N. MUYLLE _______ Nota (1) Verwijzingen naar het Belgisch Staatsblad: Wet van 4 december 2007, Belgisch Staatsblad 7 december 2007. Wet van 4 mei 2020, Belgisch Staatsblad 13 mei 2020. Voor de raadpleging van de tabel, zie beeld Gezien om te worden gevoegd bij het koninklijk besluit van 15 juli 2020 tot regeling van de herneming van de procedure sociale verkiezingen 2020 die werd opgeschort op basis van de wet van 4 mei 2020 tot regeling van de opschorting van de procedure sociale verkiezingen van het jaar 2020 ingevolge de coronavirus COVID-19 pandemie. FILIP Van Koningswege : De Minister van Werk, N. MUYLLE