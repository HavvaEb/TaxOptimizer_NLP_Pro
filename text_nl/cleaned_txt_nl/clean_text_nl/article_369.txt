Ministerieel besluit tot wijziging van het Ministerieel besluit van 4 november 1992 inzake de wapens die behoren tot de reglementaire uitrusting van de ambtenaren van de Administratie der douane en accijnzen en inzake de bijzondere bepalingen betreffende het voorhanden hebben, het bewaren en het dragen van die wapens De Vice-eersteminister en Minister van Financiën, Gelet op de wet van 8 juni 2006 houdende regeling van economische en individuele activiteiten met wapens, artikel 27 § 1, gewijzigd bij de wet van 7 januari 2018; Gelet op het koninklijk besluit van 2 oktober 1937 houdende het statuut van het rijkspersoneel; Gelet op het koninklijk besluit van 26 juni 2002 betreffende het voorhanden hebben en het dragen van wapens door de diensten van het openbaar gezag of van de openbare macht; Gelet op het advies van de Inspecteur van Financiën, gegeven op 11 oktober 2019; Gelet op het advies van de Minister van Justitie, gegeven op 25 februari 2020 en 5 januari 2021; Gelet op de akkoordbevinding van de Minister belast met Ambtenarenzaken, d.d. 6 december 2019 et 19 december 2020; Gelet op de akkoordbevinding van de Minister van Begroting, d.d. 6 december 2019 et 9 december 2020; Gelet op het protocol van onderhandelingen nr. D.I. 337/D/159 van het Sectorcomité II - Financiën, gesloten op 4 december 2018; Gelet op de adviesaanvraag binnen dertig dagen, die op 22 januari bij de Raad van State is ingediend, met toepassing van artikel 84, § 1, eerste lid, 1, van de wetten op de Raad van State, gecoördineerd op 12 januari 1973; Overwegende dat het advies niet is meegedeeld binnen die termijn; Gelet op artikel 84, § 4, tweede lid, van de wetten op de Raad van State, gecoördineerd op 12 januari 1973, Besluit : Artikel 1. In de titel van het ministerieel besluit van 4 november 1992 inzake de wapens die behoren tot de reglementaire uitrusting van de ambtenaren van de Administratie der douane en accijnzen en inzake de bijzondere bepalingen betreffende het voorhanden hebben, het bewaren en het dragen van die wapens, worden de woorden "de Administratie der douane en accijnzen" vervangen door de woorden "de Algemene Administratie van de Douane en Accijnzen". Art. 2. In artikel 1 van hetzelfde besluit, gewijzigd door artikel 1 van het ministerieel besluit van 29 juni 1999, worden de volgende wijzigingen aangebracht: 1°  de woorden "de Administratie der douane en accijnzen" worden vervangen door de woorden "de Algemene Administratie van de Douane en Accijnzen", 2°  de c) wordt vervangen als volgt: "c) telescopische wapenstok;" Art. 3. In artikel 2 van hetzelfde besluit, gewijzigd door artikel 2 van het ministerieel besluit van 29 juni 1999, worden de woorden "de Administratie der douane en accijnzen" vervangen door de woorden "de Algemene Administratie van de Douane en Accijnzen". Art. 4.  In artikel 3 van hetzelfde besluit, worden de woorden "De directeur-generaal" vervangen door de woorden "De Administrateur-generaal". Art. 5. In artikel 4 van hetzelfde besluit, worden de woorden "aan de directeur-generaal" vervangen door de woorden "aan de Administrateur-generaal van de douane en accijnzen". Art. 6.  In artikel 5 van hetzelfde besluit, worden de woorden "de directeur-generaal" vervangen door de woorden "de Administrateur-generaal van de douane en accijnzen". Art. 7.  In artikel 7 van hetzelfde besluit, gewijzigd door artikel 3 van het ministerieel besluit van 29 juni 1999, worden de woorden "de matrak" vervangen door de woorden "de telescopische wapenstok". Art. 8. In artikel 8, tweede lid van hetzelfde besluit, wordt in de Franstalige tekst het woord "il" vervangen door het woord "ils". Art. 9.  In hetzelfde besluit wordt een artikel 9 ingevoegd, luidende: "Art. 9. Om toegelaten te worden een vuurwapen en dwangmiddelen (Pepperspray (OC), telescopische wapenstok, handboeien) te dragen, moeten de ambtenaren van de Algemene Administratie van de Douane en Accijnzen geslaagd zijn voor de testen georganiseerd op het einde van de opleiding. De inhoud van de opleiding wordt opgenomen in bijlage 1 van dit besluit.". Art. 10. In hetzelfde besluit wordt een artikel 10 ingevoegd, luidende: "Art. 10. De opdrachten waarvoor de wapens al dan niet moeten worden gedragen, staan beschreven in bijlage 2 van dit besluit.". Art. 11. Dit besluit treedt in werking de dag volgend op de bekendmaking ervan in het Belgisch Staatsblad. Brussel, 24 februari 2021. V. VAN PETEGHEM Bijlage 1 bij het ministerieel besluit van 24/02/2021 tot wijziging van het ministerieel besluit van 4 november 1992 inzake de wapens die behoren tot de reglementaire uitrusting van de ambtenaren van de Algemene Administratie van de Douane en Accijnzen en inzake de bijzondere bepalingen betreffende het voorhanden hebben, het bewaren en het dragen van die wapens. I. Theoretische opleiding voor gewapende personeelsleden 1. De theoretische opleiding inzake het legaal kader wapengebruik duurt een halve dag waarop een theoretische test volgt. Het minimum te behalen resultaat voor deze test is 70%. 2. De theoretische opleiding geeft toegang tot de praktische opleiding. Bij niet-slagen van de theoretische proef wordt één herkansing toegestaan. Bij het niet-slagen van de herkansing wordt de toegang tot de praktische opleiding ontzegd. Betrokkene dient minimum 3 jaar te wachten alvorens zich opnieuw kandidaat te kunnen stellen voor een gewapende functie. II. Praktische opleiding voor gewapende personeelsleden 3. De praktische basisopleiding inzake geweldbeheersing met vuurwapen duurt in totaal 3 dagen inclusief een praktische test. Het minimum te behalen resultaat voor deze test is 80%. De inhoud van de opleiding wordt vastgelegd in de daarvoor bedoelde opleidingsfiche. De praktische test bestaat uit drie gedeelten: schieten, manipulatie van het wapen en de kennis inzake veiligheidsregels. De test wordt beschreven in een testfiche. Bij het slagen krijgt het gewapende personeelslid een kwalificatiegetuigschrift. Elke gewapende ambtenaar zal een keer per jaar deze kwalificatietest afleggen. Bij het niet slagen van de test is er een herkansing van de test. Bij het niet slagen na de herkansing zal het personeelslid de volledige opleiding (3 dagen) opnieuw moeten volgen. Indien het personeelslid in dit derde opleidingspakket niet slaagt, is hij voor 3 jaar ongeschikt verklaard voor wapendracht en zal worden nagegaan waar betrokkene kan worden tewerkgesteld. Deze procedure is enkel van toepassing op de basisopleiding. 4. Bij de volgende jaarlijkse kwalificatietesten is volgende procedure geldig: - bij het slagen voor de test krijgt het gewapende personeelslid een kwalificatiegetuigschrift voor een jaar; - bij het niet slagen van de test is er een eerste herkansing; - bij het niet slagen na de eerste herkansing zal het personeelslid een herhaling van de basisopleiding moeten volgen. - bij het slagen krijgt het gewapende personeelslid een kwalificatiegetuigschrift voor een jaar; - indien het personeelslid in dit tweede opleidingspakket niet slaagt, wordt het wapen ingetrokken. II. Praktische opleiding voor wapens andere dan een vuurwapen 5. De personeelsleden hernomen in bijlage 2 van huidig besluit moeten de volgende opleidingen volgen: - communicatie technieken in het kader van anti-agressie; - gebruik van de telescopische wapenstok; - gebruik van de pepperspray; - fouilleren en aanbrengen van handboeien; Dient om als bijlage gehecht te worden aan het ministerieel besluit van 24/02/2021 tot wijziging van het ministerieel besluit van 4 november 1992 inzake de wapens die behoren tot de reglementaire uitrusting van de ambtenaren van de Algemene Administratie van de Douane en Accijnzen en inzake de bijzondere bepalingen betreffende het voorhanden hebben, het bewaren en het dragen van die wapens. De Vice-eersteminister en minister van Financiën, V. VAN PETEGHEM Bijlage 2 bij het ministerieel besluit van 24/02/2021 tot wijziging van het ministerieel besluit van 4 november 1992 inzake de wapens die behoren tot de reglementaire uitrusting van de ambtenaren van de Algemene Administratie van de Douane en Accijnzen en inzake de bijzondere bepalingen betreffende het voorhanden hebben, het bewaren en het dragen van die wapens. I. Opdrachten en diensten waarvoor de dienstwapens MOETEN worden gedragen. 1. De volledige wapendracht is alleen verplicht voor opdrachten van de mobiele entiteiten van de administratie Operaties en meer in het bijzonder tijdens de volgende opdrachten: - controle op de openbare weg en op de trein; - de motards; - het rummageteam, de havenbrigade, de maritieme brigade; - de hondenteams; - de bewakingsteams in de havens en luchthavens; - de beveiligingspool te Gosselies. 2. De volledige wapendracht is ook voorzien voor : - de personeelsleden van de teams van de administratie Opsporing; - de occasionele monitoren en de lesgevers Geweldbeheersing. 3. Naast de met vuurwapens uitgeruste douaniers voorziet de Algemene Administratie van de Douane en Accijnzen ook in "light" bewapende teams, dit wil zeggen zonder vuurwapens maar uitgerust met een wapenstok, een pepperspray, een set handboeien en een kogelwerende vest. Het betreft: - de teams passagiers- en bagagecontrole op de luchthavens; - de teams die hun taken uitvoeren met de backscatter en de teams voor de mobiele containerscanners; - de teams van de mobiele scanvans - de accijnscontroleteams II. Opdrachten waarvoor de vuurwapens in burger MOGEN worden gedragen 5. Onder bepaalde voorwaarden mogen de vuurwapens in burger worden gedragen: - voor de personeelsleden van de teams van de administratie Opsporing; - de instructeurs geweldbeheersing; - de accijnscontroleteams. Dient om als bijlage gehecht te worden aan het ministerieel besluit van 24/02/2021 tot wijziging van het ministerieel besluit van 4 november 1992 inzake de wapens die behoren tot de reglementaire uitrusting van de ambtenaren van de Algemene Administratie van de Douane en Accijnzen en inzake de bijzondere bepalingen betreffende het voorhanden hebben, het bewaren en het dragen van die wapens. De Vice-eersteminister en minister van Financiën, V. VAN PETEGHEM