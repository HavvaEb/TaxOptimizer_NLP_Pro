Besluit van de Brusselse Hoofdstedelijke Regering betreffende steun aan de evenementen-, uitgaans-, toeristische en culturele sector in het kader van de gezondheidscrisis COVID-19 De Brusselse Hoofdstedelijke Regering, Gelet op de ordonnantie van 3 mei 2018 betreffende de steun voor de economische ontwikkeling van ondernemingen, de artikelen 28 en 30; Gelet op de gelijke kansentest, opgesteld op 18 september 2020 overeenkomstig artikel 2, § 1, 1°,  van de ordonnantie van 4 oktober 2018 tot invoering van de gelijkekansentest; Gelet op het advies van de Inspecteur van Financiën, gegeven op 28 september 2020; Gelet op het akkoord van de Minister van Begroting, gegeven op 29 september 2020; Gelet op het advies van de Economische en Sociale Raad voor het Brussels Hoofdstedelijk Gewest, gegeven op 8 oktober 2020; Gelet op de spoedeisendheid, gemotiveerd door het feit dat de COVID-19 gezondheidscrisis aanzienlijke economische gevolgen heeft voor veel ondernemingen; Dat de evenementen-, uitgaans-, toeristische en culturele sectoren nog steeds onderworpen zijn aan bijzondere maatregelen van de Nationale Veiligheidsraad die hun activiteiten verbieden of substantieel beperken; Dat de activiteiten van de reis- en personenvervoersector sterk worden aangetast door de wereldwijde restricties op het vlak van reizen in het buitenland; Dat er dringend behoefte is aan steun voor de ondernemingen in deze sectoren om hun inkomensverlies te vergoeden en hun vaste uitbatingskosten te dekken; Dat de steun waarin dit besluit voorziet met name bedoeld is om een golf van faillissementen te voorkomen onder de ondernemingen die hun activiteiten nog altijd niet hebben kunnen hernemen; Dat betalingsverzuim als gevolg van liquiditeitsproblemen kan leiden tot een domino-effect op de economie, wat moet worden vermeden; Dat deze problemen en gevolgen reeds sterk voelbaar zijn en dat de uitvoering van de steunmaatregel derhalve geen vertraging mag oplopen; Dat de steun zo snel mogelijk uitgekeerd moet kunnen worden en de spoedeisendheid dan ook gerechtvaardigd is; Gelet op advies 68.113/1 van de Raad van State, gegeven op 8 oktober 2020, met toepassing van artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973; Op voorstel van de Minister van Economie, Na beraadslaging, Besluit : HOOFDSTUK 1. - Algemene bepalingen Artikel 1. Voor de toepassing van dit besluit wordt verstaan onder: 1°  minister: de minister van de Brusselse Hoofdstedelijke Regering bevoegd voor Economie; 2°  de minimisverordening: de verordening (EU) nr. 1407/2013 van de commissie van 18 december 2013 betreffende de toepassing van de artikelen 107 en 108 van het Verdrag betreffende de werking van de Europese Unie op de-minimissteun, bekend gemaakt in het Publicatieblad van de Europese Unie L352 van 24 december 2013; 3°  BEW: Brussel Economie en Werkgelegenheid van de Gewestelijke Overheidsdienst Brussel. Art. 2. De minister verleent steun aan de ondernemingen van de evenementen-, uitgaans-, toeristische en culturele sector voor hun inkomensverlies en de vaste uitbatingskosten, in het kader van de gezondheidscrisis COVID-19. De gezondheidscrisis COVID-19 wordt erkend als een buitengewone gebeurtenis, als bedoeld in artikel 28 van de ordonnantie van 3 mei 2018 betreffende de steun voor de economische ontwikkeling van ondernemingen. De steun wordt verleend onder de voorwaarden bedoeld in de de minimisverordening. HOOFDSTUK 2. - Steunvoorwaarden Art. 3. De begunstigde: 1°  stelt minder dan 50 werknemers in voltijdse equivalenten tewerk op basis van de laatste bij de NBB gepubliceerde sociale balans, of, voor de ondernemingen waarvan waarvoor de verplichting om rekeningen en balansen te publiceren nog niet geldt, op basis van de meest recente Dimona- of DmfA-kopieën; 2°  heeft, op 18 maart 2020, een vestigingseenheid ingeschreven in de Kruispuntbank van Ondernemingen op het grondgebied van het Gewest, oefent er een economische activiteit en beschikt er over personele menselijke middelen en eigen goederen die specifiek voor hem bestemd zijn; 3°  oefent een activiteit opgenomen in bijlage uit, ingeschreven onder de btw-activiteiten in de Kruispuntbank van Ondernemingen op 18 maart 2020; 4°  voldoet aan zijn verplichtingen inzake btw-aangiften en -betalingen op 20 oktober 2020. De in dit besluit vastgestelde steunvoorwaarden zijn van toepassing onverminderd de in de ordonnantie van 3 mei 2018 `betreffende de steun voor de economische ontwikkeling van ondernemingen' vastgestelde voorwaarden. HOOFDSTUK 3. - Vorm en omvang van de steun Art. 4.  § 1. De steun bestaat uit een premie van 3.000 euro per begunstigde. § 2. Indien de begunstigde in de referentieperiode in 2020 een daling van de omzet gelijk aan of meer dan 60% ten opzichte van de referentieperiode in 2019 heeft geleden, bedraagt de verhoogde premie 50% van de omzet van de referentieperiode in 2019. In het geval bedoeld in het eerste lid bedraagt de premie minimaal 3.000 euro en maximaal 9.000 euro per begunstigde. Indien de begunstigde voor 1 januari 2019 in de Kruispuntbank van Ondernemingen is ingeschreven, zijn de referentieperiodes in 2020 en 2019 de periodes tussen 1 januari en 30 september. Hij bewijst de daling van de omzet aan de hand van zijn periodieke btw-aangiftes. Indien de begunstigde tussen 1 januari 2019 en 31 december 2019 in de Kruispuntbank van Ondernemingen is ingeschreven, is de referentieperiode in 2020 de periode tussen 1 januari 2002 en de inwerkingtredingsdatum van dit besluit. De referentieperiode in 2019 is de periode tussen de datum van de inschrijving van de begunstigde in de Kruispuntbank van Ondernemingen en 31 december 2019. Hij bewijst de daling van de omzet aan de hand van een getuigschrift van de boekhouder. § 3. Komen enkel in aanmerking voor de premie van 3.000 euro bedoeld in paragraaf 1, de begunstigden die: 1°  tussen 1 januari 2020 en 18 mars 2020 in de Kruispuntbank van Ondernemingen ingeschreven zijn; 2°  of de btw-vrijstellingsregeling voor kleine ondernemingen bedoeld in artikel 56bis van het Btw-Wetboek genieten. HOOFDSTUK 4. - Procedure voor de behandeling van de steunaanvraagdossiers en de vereffening van de steun Art. 5. De begunstigde dient de steunaanvraag in bij BEW door middel van een formulier dat BEW op zijn website ter beschikking stelt aan de ondernemingen die voldoen aan de voorwaarden bepaald in artikel 3, 2°  en 3°.  Het formulier vermeldt de bewijsstukken die de begunstigde bij zijn aanvraag voegt. De begunstigde kan slechts één enkele steunaanvraag indienen. Indien de enkele aanvraag niet alle periodieke btw-aangiftes of het getuigschrift van de boekhouder bevat, komt de begunstigde definitief niet in aanmerking voor de verhoogde premie bepaald in artikel 4, § 2. De aanvraag kan na de indiening ervan niet aangevuld worden wat betreft deze documenten. BEW ontvangt de steunaanvraag ten laatste op 4 december 2020. De begunstigde vermeldt in zijn aanvraag alle steun die hij onder de minimisverordening heeft ontvangen. BEW kan per e-mail alle documenten of informatie opvragen die het voor het onderzoek van de aanvraag noodzakelijk acht. De begunstigde verstrekt de aanvullende documenten en informatie binnen de vijf dagen. Indien binnen deze termijn geen antwoord wordt ontvangen, wordt de aanvraag geweigerd. Art. 6. De toekenningsbeslissing wordt ten laatste op 24 december 2020 aan de begunstigde betekend. BEW deelt de begunstigde mee dat de steun overeenkomstig de de minimisverordening wordt verleend. Art. 7. De steun wordt in één enkele schijf vereffend op een Belgische zichtrekening op naam van de begunstigde. Art. 8.  § 1. Het beheer en de controle van de aanvragen kan, om de in de aanvraag opgegeven gegevens te controleren of aan te vullen, de verwerking van de volgende categorieën van persoonsgegevens betreffen: 1°  de identificatie- en contactgegevens van de personen die namens de begunstigden de aanvraag indienen; 2°  de identificatie-, adres- en contactgegevens van de zelfstandige ondernemingen natuurlijk persoon die de premie aanvragen. § 2. BEW is de verwerkingsverantwoordelijke voor de persoonsgegevens bedoeld in § 1. BEW kan de persoonsgegevens, en andere gegevens, bekomen van de aanvrager of van een andere overheidsinstantie. § 3. De maximale bewaringstermijn voor persoonsgegevens die op grond van dit artikel worden verwerkt, bedraagt drie jaar vanaf de dag van de weigering van de aanvraag of de vereffening van de steun, behalve voor persoonsgegevens die eventueel nodig zouden zijn voor de behandeling van geschillen met de steunaanvrager, gedurende de tijd die nodig is om dergelijke geschillen te behandelen, met inbegrip van de uitvoering van eventuele gerechtelijke beslissingen. HOOFDSTUK 5. - Slotbepalingen Art. 9. Dit besluit treedt in werking op 4 november 2020. Art. 10. De minister is belast met de uitvoering van dit besluit. Brussel, 15 oktober 2020. Voor de Brusselse Hoofdstedelijke Regering: De Minister-President van de Brusselse Hoofdstedelijke Regering, R. VERVOORT De Minister van de Brusselse Hoofdstedelijke Regering bevoegd voor Economie, A. MARON Bijlage. - btw-activiteiten die in aanmerking komen voor de steun NACE BEL 2008 code Beschrijving Code NACE BEL 2008 Description 49.310 Personenvervoer te land binnen steden of voorsteden 49.310 Transports urbains et suburbains de voyageurs 49.390 Overig personenvervoer te land, n.e.g. 49.390 Autres transports terrestres de voyageurs n.c.a. 56.210 Catering 56.210 Services des traiteurs 56.302 Discotheken, dancings en dergelijke 56.302 Discothèques, dancings et similaires 59.140 Vertoning van films 59.140 Projection de films cinématographiques 74.109 Overige activiteiten van gespecialiseerde designers 74.109 Autres activités spécialisées de design 74.201 Activiteiten van fotografen, met uitzondering van persfotografen 74.201 Production photographique, sauf activités des photographes de presse 74.209 Overige fotografische activiteiten 74.209 Autres activités photographiques 77.292 Verhuur en lease van televisietoestellen en andere audio-en videoapparatuur 77.292 Location et location-bail de téléviseurs et d'autres appareils audiovisuels 77.293 Verhuur en lease van vaat- en glaswerk, keuken- en tafelgerei, elektrische huishoudapparaten en andere huishoudelijke benodigdheden 77.293 Location et location-bail de vaisselle, couverts, verrerie, articles pour la cuisine, appareils électriques et électroménagers 77.294 Verhuur en lease van textiel, kleding, sieraden en schoeisel 77.294 Location et location-bail de textiles, d'habillement, de bijoux et de chaussures 77.296 Verhuur en lease van bloemen en planten 77.296 Location et location-bail de fleurs et de plantes 77.392 Verhuur en lease van tenten 77.392 Location et location-bail de tentes 79.110 Reisbureaus 79.110 Activités des agences de voyage 79.120 Reisorganisatoren 79.120 Activités des voyagistes 79.901 Toeristische informatiediensten 79.901 Services d'information touristique 79.909 Overige reserveringsactiviteiten 79.909 Autres services de réservation 82.300 Organisatie van congressen en beurzen 82.300 Organisation de salons professionnels et de congrès 90.011 Beoefening van uitvoerende kunsten door zelfstandig werkende artiesten 90.011 Réalisation de spectacles par des artistes indépendants 90.012 Beoefening van uitvoerende kunsten door artistieke ensembles 90.012 Réalisation de spectacles par des ensembles artistiques 90.021 Promotie en organisatie van uitvoerende kunstevenementen 90.021 Promotion et organisation de spectacles vivants 90.022 Ontwerp en bouw van podia 90.022 Conception et réalisation de décors 90.023 Gespecialiseerde beeld-, verlichtings- en geluidstechnieken 90.023 Services spécialisés du son, de l'image et de l'éclairage 90.041 Exploitatie van schouwburgen, concertzalen en dergelijke 90.041 Gestion de salles de théâtre, de concerts et similaires 91.020 Musea 91.020 Gestion des musées 91.030 Exploitatie van monumenten en dergelijke toeristenattracties 91.030 Gestion des sites et monuments historiques et des attractions touristiques similaires 93.211 Exploitatie van kermisattracties 93.211 Activités foraines Gezien om gevoegd te worden bij het besluit van de Brusselse Hoofdstedelijke Regering van 15 oktober 2020 betreffende steun aan de evenementen-, uitgaans-, toeristische en culturele sector in het kader van de gezondheidscrisis Covid-19; Brussel, 15 oktober 2020. Voor de Brusselse Hoofdstedelijke Regering: De Minister-President van de Brusselse Hoofdstedelijke Regering, R. VERVOORT De Minister van de Brusselse Hoofdstedelijke Regering, bevoegd voor bevoegd voor Economie, A. MARON