Koninklijk besluit waarbij algemeen verbindend wordt verklaard de collectieve arbeidsovereenkomst van 24 maart 2020, gesloten in het Paritair Subcomité voor de bedienden van de inrichtingen van het gesubsidieerd vrij onderwijs van de Vlaamse Gemeenschap, betreffende de maatregelen in verband met COVID-19 (1) FILIP, Koning der Belgen, Aan allen die nu zijn en hierna wezen zullen, Onze Groet. Gelet op de wet van 5 december 1968 betreffende de collectieve arbeidsovereenkomsten en de paritaire comités, inzonderheid op artikel 28; Gelet op het verzoek van het Paritair Subcomité voor de bedienden van de inrichtingen van het gesubsidieerd vrij onderwijs van de Vlaamse Gemeenschap; Op de voordracht van de Minister van Werk, Hebben Wij besloten en besluiten Wij : Artikel 1. Algemeen verbindend wordt verklaard de als bijlage overgenomen collectieve arbeidsovereenkomst van 24 maart 2020, gesloten in het Paritair Subcomité voor de bedienden van de inrichtingen van het gesubsidieerd vrij onderwijs van de Vlaamse Gemeenschap, betreffende de maatregelen in verband met COVID-19. Art. 2. De minister bevoegd voor Werk is belast met de uitvoering van dit besluit. Gegeven te Brussel, 20 december 2020. FILIP Van Koningswege : De Minister van Werk, P.-Y. DERMAGNE _______ Nota (1) Verwijzing naar het Belgisch Staatsblad : Wet van 5 december 1968, Belgisch Staatsblad van 15 januari 1969. Bijlage Paritair Subcomité voor de bedienden van de inrichtingen van het gesubsidieerd vrij onderwijs van de Vlaamse Gemeenschap Collectieve arbeidsovereenkomst van 24 maart 2020 Maatregelen in verband met COVID-19 (Overeenkomst geregistreerd op 25 mei 2020 onder het nummer 158579/CO/225.01) HOOFDSTUK I. - Algemeen Artikel 1. Deze collectieve arbeidsovereenkomst is van toepassing op de werkgevers en bedienden (mannelijk/vrouwelijk) die ressorteren onder het Paritair Subcomité voor de bedienden van de inrichtingen van het gesubsidieerd vrij onderwijs van de Vlaamse Gemeenschap, met uitzondering van de hogescholen. Art. 2. Deze collectieve arbeidsovereenkomst heeft tot doel om de contractuele personeelsleden een gelijkaardige rechtsbescherming te geven als personeel dat een weddetoelage ontvangt. HOOFDSTUK II. - Alternatieve arbeid Art. 3. In de periode van 16 maart 2020 tot en met 4 april 2020 kan de werknemer alternatieve opdrachten krijgen binnen de instelling. Deze opdrachten houden rekening met de capaciteiten van de werknemer. Art. 4. Tijdens het uitvoeren van de opdrachten voorziet de werkgever : - de nodige informatie over de bescherming van de werknemer; - het nodige materiaal voor de bescherming van de werknemer. HOOFDSTUK III. - Overmacht Art. 5. Dit hoofdstuk is van toepassing in volgende gevallen in de periode van 16 maart 2020 tot en met 4 april 2020 : - De normale arbeid of de alternatieve arbeid zoals bepaald in hoofdstuk II is niet meer mogelijk; - Het personeelslid behoort tot een risicogroep. De werkgever kan in dit geval een medisch attest vragen; - Het personeelslid wordt in quarantaine geplaatst. De werkgever kan in dit geval een medisch attest vragen. Art. 6. De uitvoering van de arbeidsovereenkomst wordt geschorst wegens overmacht. Tijdens de schorsing ontvangt het personeelslid zijn gewone loon. HOOFDSTUK IV. - Slotbepalingen Art. 7. Deze collectieve arbeidsovereenkomst wordt gesloten voor onbepaalde duur. Ze kan door elk van de partijen worden opgezegd mits een opzeggingstermijn van zes maanden nageleefd wordt. De opzegging wordt betekend met een aangetekend schrijven en is gericht aan de voorzitter van het Paritair Subcomité voor de bedienden van de inrichtingen van het gesubsidieerd vrij onderwijs van de Vlaamse Gemeenschap. Art. 8. Overeenkomstig artikel 14 van de wet van 5 december 1968 betreffende de collectieve arbeidsovereenkomsten en de paritaire comités worden, voor wat betreft de ondertekening van deze collectieve arbeidsovereenkomst, de handtekeningen van de personen die deze aangaan namens de werknemersorganisaties enerzijds en namens de werkgeversorganisaties anderzijds, vervangen door de, door de voorzitter en de secretaris ondertekende en door de leden goedgekeurde notulen van de vergadering. Gezien om te worden gevoegd bij het koninklijk besluit van 20 december 2020. De Minister van Werk, P.-Y. DERMAGNE