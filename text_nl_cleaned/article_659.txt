Koninklijk besluit tot vaststelling en uitkering van het bedrag van een eenmalige aanmoedigingspremie ter compensatie voor de extra inspanningen tijdens de 2de golf van de COVID-19-pandemie voor de zelfstandige zorgverleners in de thuisverpleging of voor de loontrekkenden in de medische huizen. - Erratum In het Belgisch Staatsblad van 26 april 2021, dient men op bladzijde 37946 te lezen: Artikel 1. Aan de zorgverleners die op zelfstandige basis prestaties verlenen zoals voorzien in artikel 8 van het koninklijk besluit van 14 september 1984 tot vaststelling van de nomenclatuur van de geneeskundige verstrekkingen inzake verplichte verzekering voor geneeskundige verzorging en uitkeringen (hierna: `de nomenclatuur') of aan de zelfstandige verpleegkundigen die verstrekkingen inzake diabeteseducatie verlenen zoals bedoeld in het koninklijk besluit van 10 januari 1991 tot vaststelling van de nomenclatuur van de revalidatieverstrekkingen bedoeld in artikel 23, § 2, tweede lid van de wet betreffende de verplichte verzekering voor geneeskundige verzorging en uitkeringen gecoördineerd op 14 juli 1994, tot vaststelling van de honoraria en prijzen van die verstrekkingen en tot vaststelling van het bedrag van de verzekeringstegemoetkoming in die honoraria en prijzen (hierna: `de revalidatienomenclatuur in het kader van diabeteseducatie'), wordt door het Rijksinstituut voor ziekte- en invaliditeitsverzekering (RIZIV) een eenmalige aanmoedigingspremie gestort onder de volgende voorwaarden: a) de eenmalige aanmoedigingspremie bedraagt maximum 985 euro. b) de verschuldigde premie wordt bepaald op basis van het aantal patiëntcontacten. Het aantal patiëntcontacten wordt berekend door het aantal patiënten te vermenigvuldigen met het aantal dagen dat er minstens één contact geweest is met deze patiënten door de desbetreffende zorgverlener, en waarbij tijdens het contact ofwel een verstrekking werd aangerekend uit artikel 8 van de nomenclatuur ofwel een verstrekking uit de revalidatienomenclatuur in het kader van diabeteseducatie (794253, 794334, 794415, 794430, 794452 en 794312). Dit aantal wordt bepaald op basis van de verstrekkingen die in de periode van 1 september 2020 tot 30 november 2020 zijn verricht en die uiterlijk op 31 januari 2021 werden ten laste gelegd en aanvaard bij de verzekeringsinstellingen. Deze berekening wordt gemaakt door het Nationaal Intermutualistisch College in hoofde van de persoon die als verstrekker is aangeduid op het getuigschrift of in de elektronische facturatiegegevens en dus niet in hoofde van de persoon die dit heeft ingediend of die daarvoor de betaling heeft ontvangen. Het resultaat daarvan wordt in de loop van de maand april 2021 ter beschikking gesteld aan het Riziv. c) de maximale premie van 985 euro is verschuldigd van zodra in de periode van 1 september tot 30 november 2020 een activiteitsniveau wordt bereikt van minstens 739 patiëntcontacten. In de gevallen waarbij het niveau onder de 739 ligt wordt de premie proportioneel berekend. d) voor de zelfstandige zorgverleners die deze verstrekkingen hebben gerealiseerd onder zowel het statuut van zelfstandige als van loontrekkende, wordt de contractuele arbeidsduur als loontrekkende in de periode van 1 september tot 30 november 2020 in mindering gebracht van het voltijdsequivalent dat wordt bepaald op basis van het aantal patiëntcontacten, waarbij 739 patiëntcontacten overeenstemt met 1 voltijdsequivalent. Indien dit resultaat positief is wordt op basis daarvan de verschuldigde tegemoetkoming bepaald (proportioneel t.a.v. 985 euro voor 1 VTE). De informatie omtrent het statuut van zelfstandige wordt door het Rijksinstituut voor de sociale verzekeringen der zelfstandigen (RSVZ) meegedeeld aan het Riziv in de lijst van betrokken zorgverleners dat het Riziv haar heeft voorgelegd. Het voltijdsequivalent als loontrekkende wordt aan het Riziv meegedeeld door het Fonds Sociale Maribel van de gezondheidsinrichtingen en -diensten van het paritair comité 330 - Kamer 3 Thuisverpleging en door het Fonds Sociale Maribel van de overheidssector, en dit volgens de informatie waarover ze beschikken op 31 maart 2021. e) om voor de financiële tussenkomst in aanmerking te komen dienen de betrokken zelfstandige zorgverleners te beschikken over een RIZIV-nummer en dienen deze op straffe van verval uiterlijk op de 20 ste dag na de dag van publicatie van dit besluit een rekeningnummer geregistreerd te hebben in de daartoe voorziene webtoepassing van het RIZIV.