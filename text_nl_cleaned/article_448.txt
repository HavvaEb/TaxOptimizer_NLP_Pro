Koninklijk besluit tot uitvoering van het artikel 4, tweede lid, van de wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn FILIP, Koning der Belgen, Aan allen die nu zijn en hierna wezen zullen, Onze Groet. Gelet op de wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn, artikel 4, tweede lid; Gelet op het advies van de inspecteur van Financiën, gegeven op 16 februari 2021; Gelet op de akkoordbevinding van de Minister van Begroting, gegeven op 3 maart 2021; Gelet op de impactanalyse van de regelgeving, uitgevoerd overeenkomstig artikelen 6 en 7 van de wet van 15 december 2013 houdende diverse bepalingen inzake administratieve vereenvoudiging; Gelet op het verzoek om spoedbehandeling, gemotiveerd door de omstandigheid dat de wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn, buiten werking treedt op 1 april 2021; Dat de toepassing van deze wet moet verlengd worden om, indien nodig, een beroep te kunnen doen op de door deze wet voorziene maatregelen. Dat hieromtrent zo snel mogelijk duidelijkheid moet zijn en dat onderhavig besluit bijgevolg zo snel mogelijk moet worden gepubliceerd; Gelet op advies 69.037/2 van de Raad van State, gegeven op 22 maart 2021, met toepassing van artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973; Overwegende dat de wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn, buiten werking treedt op 1 april 2021; Dat de omstandigheden waarvoor de maatregelen werden genomen nog niet afgelopen zijn en we ons nog steeds in een buitengewone crisissituatie bevinden; Dat het beheersen van de COVID-19-epidemie vereist dat de nodige voorbereidingen worden getroffen om het verplegend personeel, dat al sterk betrokken en overbevraagd is bij het beheer van de COVID-19-gezondheidscrisis, verder te ondersteunen; Dat daarom de toepassing van voormelde wet van 6 november 2020 moet verlengd worden om, indien nodig, een beroep te kunnen doen op de genomen maatregelen tot 1 oktober 2021; Dat de huidige situatie dringende wetgeving vereist, zodat dit besluit zo snel mogelijk het geheel van de reeds genomen maatregelen kan ondersteunen om deze gezondheidscrisis te beheersen; Op de voordracht van de Minister van Volksgezondheid en op het advies van de in Raad vergaderde Ministers, Hebben Wij besloten en besluiten Wij : Artikel 1. De wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn treedt buiten werking op 1 oktober 2021. Art. 2. Dit besluit treedt in werking op 31 maart 2021. Art. 3. De minister bevoegd voor Volksgezondheid is belast met de uitvoering van dit besluit. Gegeven te Brussel, 25 maart 2021. FILIP Van Koningswege : De Minister van Volksgezondheid, Fr. VANDENBROUCKE .