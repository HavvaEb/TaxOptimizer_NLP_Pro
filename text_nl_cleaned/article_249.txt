Besluit van de Vlaamse Regering tot wijziging van diverse bepalingen in het besluit van de Vlaamse Regering van 12 juni 2020 tot uitvoering van het decreet van 29 mei 2020 tot organisatie van het centrale contactonderzoek door een samenwerkingsverband van externe partners, het lokale contactonderzoek door lokale besturen of zorgraden en tot organisatie van de COVID-19-teams in het kader van COVID-19, wat betreft activiteiten door lokale besturen Rechtsgronden Dit besluit is gebaseerd op: - het decreet van 29 mei 2020 tot organisatie van het centrale contactonderzoek door een samenwerkingsverband van externe partners, het lokale contactonderzoek door lokale besturen of zorgraden en tot organisatie van de COVID-19-teams in het kader van COVID-19, artikel 6/3, § 1, eerste lid, § 2, vierde, achtste en tiende lid, en artikel 6/4, zesde lid, ingevoegd bij het decreet van 19 juli 2021; - het decreet van 19 juli 2021 tot wijziging van het decreet van 21 november 2003 betreffende het preventieve gezondheidsbeleid en het decreet van 29 mei 2020 tot organisatie van het centrale contactonderzoek door een samenwerkingsverband van externe partners, het lokale contactonderzoek door lokale besturen of zorgraden en tot organisatie van de COVID-19-teams in het kader van COVID-19, artikel 7. Vormvereisten De volgende vormvereisten zijn vervuld: - De Inspectie van Financiën heeft advies gegeven op 23 juli 2021. - Er is een verzoek om spoedbehandeling ingediend, gemotiveerd door de omstandigheid dat het decreet waaraan dit besluit uitvoering geeft, via een spoedprocedure door het Vlaams Parlement is aangenomen op 19 juli 2021. Het verzoek om spoedbehandeling wordt eveneens gemotiveerd omdat het essentieel is in de zomerperiode de quarantaineverplichtingen adequaat te kunnen handhaven. De bepalingen over de verantwoordelijkheden van de lokale besturen vergen ook een solide juridische basis met het oog op de verwerking van de persoonsgegevens. - De Raad van State heeft advies 70.054/1/V gegeven op 4 augustus 2021, met toepassing van artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973. - Met toepassing van artikel 10/4, § 1, tweede lid, van het decreet van 18 juli 2008 betreffende het elektronische bestuurlijke gegevensverkeer is er een verzoek ingediend om het advies mee te delen binnen een termijn van vijftien dagen, gemotiveerd door de omstandigheid dat het decreet waaraan dit besluit uitvoering geeft, via een spoedprocedure door het Vlaams Parlement is aangenomen op 19 juli 2021. De dringendheid wordt eveneens gemotiveerd omdat het essentieel is in de zomerperiode de quarantaineverplichtingen adequaat te kunnen handhaven. De bepalingen over de verantwoordelijkheden van de lokale besturen vergen ook een solide juridische basis met het oog op de verwerking van de persoonsgegevens. - De Vlaamse Toezichtcommissie voor de verwerking van persoonsgegevens heeft advies nr. 2021/78 gegeven op 28 juli 2021. Initiatiefnemer Dit besluit wordt voorgesteld door de Vlaamse minister van Welzijn, Volksgezondheid, Gezin en Armoedebestrijding. Na beraadslaging, DE VLAAMSE REGERING BESLUIT: Artikel 1. In het besluit van de Vlaamse Regering van 12 juni 2020 tot uitvoering van het decreet van 29 mei 2020 tot organisatie van het centrale contactonderzoek door een samenwerkingsverband van externe partners, het lokale contactonderzoek door lokale besturen of zorgraden en tot organisatie van de COVID-19-teams in het kader van COVID-19, gewijzigd bij het besluit van 8 januari 2021, wordt een artikel 6/6 ingevoegd, dat luidt als volgt: "Art. 6/6. Het agentschap is de entiteit, vermeld in artikel 6/3, § 1, eerste lid, en § 2, vierde lid, van het decreet van 29 mei 2020.". Art. 2. In hetzelfde besluit wordt een artikel 6/7 ingevoegd, dat luidt als volgt: "Art. 6/7. Overeenkomstig artikel 6/3, § 2, achtste lid, van het decreet van 29 mei 2020 wordt het agentschap aangewezen als de verwerkingsverantwoordelijke voor de persoonsgegevens, vermeld in artikel 4, 7), van de algemene verordening gegevensbescherming. Het agentschap sluit, conform artikel 28, lid 3, van de voormelde verordening, een verwerkingsovereenkomst met het lokale bestuur dat de activiteiten, vermeld in artikel 6/3, § 1, eerste lid, van het voormelde decreet, verricht.". Art. 3. In hetzelfde besluit wordt een artikel 6/8 ingevoegd, dat luidt als volgt: "Art. 6/8. De lokale besturen nemen de volgende organisatorische en technische beveiligingsmaatregelen voor de verwerking van persoonsgegevens in het kader van de opdrachten, vermeld in artikel 6/3, § 1, eerste lid, van het decreet van 29 mei 2020: 1°  de medewerkers van de lokale besturen hebben een geheimhoudingsverklaring ondertekend, waarin hen wordt gewezen op het feit dat ze gehouden zijn tot het beroepsgeheim. Die geheimhoudingsverklaring vermeldt de verplichtingen waaraan de medewerkers moeten voldoen, en ook de mogelijke sancties die ze kunnen oplopen bij niet-naleving van het beroepsgeheim; 2°  bij gegevensuitwisseling, het vaststellen van de technische en organisatorische maatregelen ter bescherming van de persoonsgegevens die genomen moeten worden, bij de definiëring en uitvoering van nieuwe verwerkingen van persoonsgegevens of bij aanpassingen aan de bestaande verwerkingen raadplegen de lokale besturen een veiligheidsteam, dat minstens is samengesteld uit de functionarissen voor gegevensbescherming van de lokale besturen en de functionaris voor gegevensbescherming van het agentschap; 3°  de technische en organisatorische maatregelen die worden genomen ter bescherming van de persoonsgegevens, worden geaudit door een intern of extern auditteam; 4°  de lokale besturen geven aan alle personen met wie ze contact opnemen of die ze bezoeken de informatie die in de algemene verordening gegevensbescherming voorzien is over de verwerking van persoonsgegevens, als die personen nog niet over die informatie beschikken. Ze melden aan die personen ook waar ze die informatie kunnen terugvinden.". Art. 4. In hetzelfde besluit wordt een artikel 6/9 ingevoegd, dat luidt als volgt: "Art. 6/9. Overeenkomstig artikel 6/4, zesde lid, van het decreet van 29 mei 2020 wordt het agentschap aangewezen als de verwerkingsverantwoordelijke, in de zin van artikel 4, 7), van de algemene verordening gegevensbescherming, voor de doorgifte van de persoonsgegevens, vermeld in artikel 6/4, derde en vierde lid, van het decreet van 29 mei 2020.". Art. 5. Het decreet van 19 juli 2021 tot wijziging van het decreet van 21 november 2003 betreffende het preventieve gezondheidsbeleid en het decreet van 29 mei 2020 tot organisatie van het centrale contactonderzoek door een samenwerkingsverband van externe partners, het lokale contactonderzoek door lokale besturen of zorgraden en tot organisatie van de COVID-19-teams in het kader van COVID-19 treedt in werking op de dag die volgt op de bekendmaking van dit besluit in het Belgisch Staatsblad, met uitzondering van hoofdstuk 3, dat bestaat uit artikel 3 tot en met 6, dat uitwerking heeft met ingang van 1 november 2020. Dit besluit heeft uitwerking met ingang van 1 november 2020. Art. 6. De Vlaamse minister, bevoegd voor de gezondheids- en woonzorg, is belast met de uitvoering van dit besluit. Brussel, 24 augustus 2021. De minister-president van de Vlaamse Regering, J. JAMBON De Vlaamse minister van Welzijn, Volksgezondheid, Gezin en Armoedebestrijding, W. BEKE