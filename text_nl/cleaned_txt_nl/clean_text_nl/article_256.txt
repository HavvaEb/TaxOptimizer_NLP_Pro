Dienst Reglementering. - Akkoord in onderling overleg tussen de bevoegde autoriteiten van Luxemburg en België ter verlenging van het Akkoord in onderling overleg van 19 mei 2020 met betrekking tot de situatie van de grensarbeiders in de context van de strijd tegen de verspreiding van COVID-19, zoals verlengd door de overeenkomsten van 19 juni 2020, 24 augustus 2020, 7 december 2020, 12 maart 2021, 11 juni 2021 en 23 september 2021 Op 19 mei 2020 sloten Luxemburg en België een Akkoord in onderling overleg op basis van artikel 25, paragraaf 3 van de Overeenkomst tussen het Koninkrijk België en het Groothertogdom Luxemburg tot voorkoming van dubbele belasting en tot regeling van sommige andere aangelegenheden inzake belastingen van inkomen en van vermogen, en het desbetreffende Slotprotocol, ondertekend op 19 september 1970, zoals gewijzigd door de Avenanten van 11 december 2002 en 16 juli 2009 (hierna het "Akkoord"). Dit Akkoord werd gepubliceerd in het Belgisch Staatsblad van 29 mei 2020, editie 1, bl. 38448. Overwegende dat de toepassing van het Akkoord in onderling overleg van 19 mei 2020 op 19 juni 2020, op 24 augustus 2020, op 7 december 2020, op 12 maart 2021, op 11 juni 2021 en op 23 september 2021 achtereenvolgens verlengd werd tot en met 31 december 2021; Zijn de bevoegde autoriteiten van België en Luxemburg het volgende overeengekomen: 1. De toepassing van het Akkoord in onderling overleg wordt verlengd tot en met 31 maart 2022. 2. De toepassing van het Akkoord wordt stilzwijgend verder verlengd voor een periode van 3 maanden, i.e. tot en met 30 juni 2022, tenzij het door een van de bevoegde autoriteiten wordt beëindigd door daarvan schriftelijk kennis te geven ten minste twee weken voor 31 maart 2022. Dit verlengingsakkoord zal worden gepubliceerd in het Belgisch Staatsblad. Overeengekomen door de ondergetekende bevoegde autoriteiten op 9 december 2021: Voor de bevoegde autoriteit van België P. De Vos Adviseur-generaal FOD Financiën, België Voor de bevoegde autoriteit van Luxemburg P. Toussing Directeur van de belastingen, Luxemburg .