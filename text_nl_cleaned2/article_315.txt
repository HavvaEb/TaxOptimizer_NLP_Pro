Besluit van de Regering van de Franse Gemeenschap tot wijziging van het besluit van de Regering van de Franse Gemeenschap van 7 mei 2020 betreffende diverse bepalingen inzake ambtenarenzaken in het kader van de COVID-19-pandemie De Regering van de Franse Gemeenschap, Gelet op de bijzondere wet van 8 augustus 1980 tot hervorming der instellingen, artikel 87, § 3, vervangen bij de bijzondere wet van 8 augustus 1988 en gewijzigd door de bijzondere wet van 6 januari 2014; Gelet op het besluit van de Regering van de Franse Gemeenschap van 22 juli 1996 houdende het statuut van de ambtenaren van de Diensten van de Regering van de Franse Gemeenschap; Gelet op het besluit van de Regering van de Franse Gemeenschap van 2 juni 2004 betreffende de verloven en afwezigheden van de personeelsleden van de Diensten van de Regering van de Franse Gemeenschap, de Hoge Raad voor de Audiovisuele Sector en de instellingen van openbaar nut die onder het Comité van Sector XVII ressorteren; Gelet op het besluit van de Regering van de Franse Gemeenschap van 15 november 2017 betreffende het telewerk; Gelet op het besluit van de Regering van de Franse Gemeenschap van 7 mei 2020 betreffende diverse bepalingen inzake ambtenarenzaken in het kader van de COVID-19-pandemie; Gelet op het advies van de Inspecteur van Financiën, gegeven op 26 augustus 2020 ; Gelet op de akkoordbevinding van de Minister van Begroting van 3 september 2020 ; Overwegende dat op 7 mei 2020 de Regering van de Franse Gemeenschap een ontwerp van besluit betreffende diverse bepalingen inzake ambtenarenzaken in het kader van de COVID-19-pandemie aangenomen heeft waarvan het doel was om de reglementaire afwijkingen vast te stellen die nodig zijn voor de organisatie van de arbeidsomstandigheden van het personeel van de Diensten van de Regering en van de instellingen van openbaar nut van de Franse Gemeenschap; Overwegende dat de maatregelen bedoeld in dit besluit verlengd worden tot 31 augustus 2020 bij een besluit van de Regering van de Franse Gemeenschap van 2 juli 2020; Overwegende dat de maatregelen met betrekking tot de organisatie van het werk in het licht van de recente ontwikkelingen in het beheer van de pandemie, op korte termijn niet lijken te worden versoepeld; Overwegende dat telewerk de belangrijkste vorm van werkorganisatie zal blijven, is het belangrijk om de maatregelen uit het besluit van 7 mei 2020 betreffende diverse bepalingen inzake ambtenarenzaken in het kader van de COVID-19-pandemie te verlengen Op de voordracht van de Minister van Ambtenarenzaken ; Na beraadslaging, Besluit : Artikel 1. In artikel 7, eerste lid, van het besluit van de Regering van de Franse Gemeenschap van 7 mei 2020 betreffende diverse bepalingen inzake ambtenarenzaken in het kader van de COVID-19-pandemie, vervangen bij het besluit van de Regering van de Franse Gemeenschap van 2 juli 2020, worden de woorden «  31 augustus 2020 » vervangen door de woorden «  31 oktober 2020 ». Art. 2. Dit besluit heeft uitwerking met ingang van 1 september 2020. Art. 3. De Minister van Ambtenarenzaken is belast met de uitvoering van dit besluit. Brussel, 3 september 2020. Voor de Regering : De Minister-President, P.-Y. JEHOLET De Minister van Begroting, Ambtenarenzaken, Gelijke kansen en het toezicht op "Wallonie Bruxelles Enseignement", Fr. DAERDEN .