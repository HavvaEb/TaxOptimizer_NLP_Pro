Koninklijk besluit tot wijziging van het koninklijk besluit van 13 december 2020 tot uitvoering van het artikel 3, § 2 van de wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn FILIP, Koning der Belgen, Aan allen die nu zijn en hierna wezen zullen, Onze Groet. Gelet op de wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn, artikel 3, § 2; Gelet op het koninklijk besluit van 13 december 2020 tot uitvoering van het artikel 3, § 2 van de wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn; Gelet op het advies van de inspecteur van Financiën, gegeven op 22 februari 2021 en 12 maart 2021; Gelet op het verzoek om spoedbehandeling, gemotiveerd door de omstandigheid dat de wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn, alsook het koninklijk besluit van 13 december 2020 tot uitvoering van het artikel 3, § 2 van de wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn buiten werking treden op 1 april 2021; Dat om, indien nodig, gebruik te kunnen blijven maken van de maatregelen waarin deze wet voorziet in het kader van de strijd tegen het coronavirus covid-19, de toepassing van de voormelde wet van 6 november 2020 en haar uitvoeringsbesluit, namelijk het voormelde koninklijk besluit van 13 december 2020, met zes maanden dient te worden verlengd; Dat hieromtrent zo snel mogelijk duidelijkheid moet zijn en dat onderhavig besluit bijgevolg zo snel mogelijk moet worden gepubliceerd; Gelet op advies 69.036/2 van de Raad van State, gegeven op 22 maart 2021, met toepassing van artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973; Op de voordracht van de Minister van Volksgezondheid, Hebben Wij besloten en besluiten Wij : Artikel 1. In artikel 2 van het koninklijk besluit van 13 december 2020 tot uitvoering van het artikel 3, §  2 van de wet van 6 november 2020 om toe te staan dat in het kader van de coronavirus-COVID-19-epidemie verpleegkundige activiteiten worden uitgeoefend door personen die wettelijk daartoe niet bevoegd zijn, worden de woorden "1 april 2021" vervangen door de woorden "1 oktober 2021". Art. 2. In de bijlage van hetzelfde besluit worden de woorden " • wondverzorging" ingevoegd tussen de woorden "- Voorbereiding, uitvoering van en toezicht op:" en de woorden " • de verzorging van wonden met wieken en drains". Art. 3. Dit besluit treedt in werking op 31 maart 2021. Art. 4. De minister bevoegd voor Volksgezondheid is belast met de uitvoering van dit besluit. Gegeven te Brussel, 25 maart 2021. FILIP Van Koningswege : De Minister van Volksgezondheid, Fr. VANDENBROUCKE