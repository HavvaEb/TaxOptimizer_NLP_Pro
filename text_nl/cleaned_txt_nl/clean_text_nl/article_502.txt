Besluit van de Regering van de Franse Gemeenschap tot wijziging van het besluit van de Regering van de Franse Gemeenschap van 7 mei 2020 betreffende diverse bepalingen inzake ambtenarenzaken in het kader van de COVID-19-pandemie De Regering van de Franse Gemeenschap, Gelet op de bijzondere wet van 8 augustus 1980 tot hervorming der instellingen, artikel 87, § 3, vervangen bij de bijzondere wet van 8 augustus 1988 en gewijzigd bij de bijzondere wet van 6 januari 2014; Gelet op het besluit van de Regering van de Franse Gemeenschap van 22 juli 1996 houdende het statuut van de ambtenaren van de Diensten van de Regering van de Franse Gemeenschap; Gelet op het besluit van de Regering van de Franse Gemeenschap van 2 juni 2004 betreffende de verloven en afwezigheden van de personeelsleden van de Diensten van de Regering van de Franse Gemeenschap, de Hoge Raad voor de Audiovisuele Sector en de instellingen van openbaar nut die onder het Comité van Sector XVII ressorteren; Gelet op het besluit van de Regering van de Franse Gemeenschap van 15 november 2017 betreffende het telewerk; Gelet op het besluit van de Regering van de Franse Gemeenschap van 7 mei 2020 betreffende diverse bepalingen inzake ambtenarenzaken in het kader van de COVID-19-pandemie, gewijzigd bij de besluiten van de Regering van de Franse Gemeenschap van 2 juli 2020, 3 september 2020, 29 oktober 2020 en 10 december 2020; Gelet op het advies van de Inspecteur van Financiën, gegeven op 16 december 2020; Gelet op de akkoordbevinding van de Minister van Begroting van 7 januari 2021; Overwegende dat het besluit van de Regering van de Franse Gemeenschap van 7 mei 2020 bepaalt dat de hiërarchische meerdere van ten minste rang 12, of van ten minste rang 10 voor de diensten waarvan de structuur geen hiërarchische meerdere van rang 12 omvat, aangewezen wordt ofwel in vast verband, in hogere of ad interim functies, de planning van de prestaties van zijn team organiseert door gebruik te maken van telewerk, terwijl hij ervoor zorgt dat hij ten minste twee dagen per week face-to-face aanwezig is op de werkplaats met inachtneming van de noodzakelijke gezondheidsvoorwaarden; Overwegende dat de verplichting om twee dagen face-to-face per week te voorzien, opgeschort is naar aanleiding van de beslissing van het Overlegcomité van 16 oktober 2020; Overwegende dat het besluit van de Regering van de Franse Gemeenschap van 7 mei 2020 een vergoeding van 25 euro toekent aan het personeel dat telewerkt; Dat deze vergoeding overeenstemt met het bedrag dat structureel toegekend wordt met toepassing van het besluit van de Regering van de Franse Gemeenschap van 15 november 2017 betreffende het telewerk dat voorzien is om twee dagen telewerk te dekken; Overwegende dat de toegekende vergoeding niet bedoeld was om de kosten te dekken die verband houden met de uitvoering van de uitsluitende prestaties van een personeelslid dat telewerkt; Overwegende dat de kosten van telewerken ook sterk toenemen naarmate de wintermaanden dichterbij komen; Dat het dus nodig is om de vergoeding betreffende het telewerk te verhogen; Dat het dus relevant is om de verhoging van de vergoeding inzake telewerk op 1 november 2020 terugwerkende kracht geven ; Op de voordracht van de Minister van Ambtenarenzaken; Na beraadslaging, Besluit : Artikel 1. Artikel 3 van het besluit van de Regering van de Franse Gemeenschap van 7 mei 2020 betreffende diverse bepalingen inzake ambtenarenzaken in het kader van de COVID-19-pandemie, wordt aangevuld als volgt : « De forfaitaire vergoeding bedoeld in het eerste lid bedraagt 35 euro indien : 1° de verplichting om twee dagen per week face-to-face op de werkplaats opgeschort is met toepassing van artikel 2, § 2, vijfde lid; 2°  het personeelslid deel uitmaakt van een risicogroep overeenkomstig artikel 2, § 3, en meer dan twee dagen per week als telewerker presteert. De vergoeding die het personeelslid geniet met toepassing van het besluit van de Regering van de Franse Gemeenschap van 15 november 2017 betreffende het telewerk wordt eveneens verhoogd tot 35 euro onder dezelfde voorwaarden als die bedoeld in het derde lid. ». Art. 2. Dit besluit heeft uitwerking met ingang van 1 november 2020. Art. 3.  De Minister van Ambtenarenzaken is belast met de uitvoering van dit besluit. Brussel, 7 januari 2021. Voor de Regering : De Minister-President, P.-Y. JEHOLET De Minister van Begroting, Ambtenarenzaken, Gelijke kansen en het toezicht op " Wallonie Bruxelles Enseignement", Fr. DAERDEN