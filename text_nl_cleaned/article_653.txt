Decreet tot het toestaan van een tijdelijke capaciteitsverhoging van vergunde crematoria in het kader van COVID-19 (1) Het VLAAMS PARLEMENT heeft aangenomen en Wij, REGERING, bekrachtigen hetgeen volgt: Decreet tot het toestaan van een tijdelijke capaciteitsverhoging van vergunde crematoria in het kader van COVID-19 Artikel 1. Dit decreet regelt een gewestaangelegenheid. Art. 2. Dit decreet voorziet in de toepassing van artikel 1, lid 3, van richtlijn 2011/92/EU betreffende de milieueffectbeoordeling van bepaalde openbare en particuliere projecten. Art. 3. Ingeval een milieuvergunning of omgevingsvergunning voor de exploitatie van een ingedeelde inrichting of activiteit van de eerste klasse als vermeld in rubriek 58 van bijlage 1 van titel II van het VLAREM een bijzondere milieuvoorwaarde bevat die het maximale aantal jaarlijks uit te voeren crematies vastlegt, mag dat aantal voor het jaar 2020 met 20 procent worden overschreden. Een exploitant die de afwijkingsregeling, vermeld in het eerste lid, wil toepassen, brengt de Vlaamse Regering op het adres van het Departement Omgeving, de provincie en de gemeente of gemeenten waarin het crematorium gevestigd is, uiterlijk op de dag vóór de toepassing van de afwijkingsregeling per e-mail of brief daarvan op de hoogte. Het Departement Omgeving, de provincie en de gemeente of gemeenten waarin het crematorium gevestigd is, maken de kennisgeving, vermeld in het tweede lid, tot het einde van het kalenderjaar bekend op hun website binnen een termijn van acht dagen na de ontvangst ervan en uiterlijk op 31 december 2020. De afwijkingsregeling gaat in op de dag na de bekendmaking, vermeld in het tweede lid. Art. 4. Dit decreet treedt in werking op de dag van de bekrachtiging ervan door de Vlaamse Regering. Kondigen dit decreet af, bevelen dat het in het Belgisch Staatsblad zal worden bekendgemaakt. Brussel, 30 oktober 2020. De minister-president van de Vlaamse Regering, J. JAMBON De Vlaamse minister van Justitie en Handhaving, Omgeving, Energie en Toerisme, Z. DEMIR _______ Nota (1) VERWIJZINGEN Zitting 2020-2021 Documenten: - Voorstel van decreet : 518 - Nr. 1 - Tekst aangenomen door de plenaire vergadering : 518 - Nr. 2 Handelingen - Bespreking en aanneming: Vergadering van 28 oktober 2020.