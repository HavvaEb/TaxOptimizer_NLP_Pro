Koninklijk besluit tot verlenging van de opdracht van de COVID-19-commissaris en COVID-19-adjunct-commissaris FILIP, Koning der Belgen, Aan allen die nu zijn en hierna wezen zullen, Onze Groet. Gelet op de Grondwet, artikel 37; Gelet op het koninklijk besluit van 9 oktober 2020 tot benoeming van de COVID-19-commissaris en COVID-19-adjunct-commissaris en tot bepaling van hun opdracht, artikel 1, vierde lid; Op de voordracht van de Eerste Minister, de Minister van Volksgezondheid en de Minister van Binnenlandse Zaken, Hebben Wij besloten en besluiten Wij : Artikel 1. De opdracht van de COVID-19-commissaris wordt verlengd met een periode van zes maanden. De opdracht van de Covid-19-adjunct-commissaris wordt verlengd met een periode van zes maanden. Art. 2. Artikel 2 van het koninklijk besluit van 9 oktober 2020 tot benoeming van de COVID-19-commissaris en COVID-19-adjunct-commissaris en tot bepaling van hun opdracht, wordt aangevuld met de bepalingen onder 9°, 10° en 11°, luidende : "9° voorbereiden en begeleiden van de eventuele beëindiging van de federale fase van het crisisbeheer, in samenwerking met het Nationaal Crisiscentrum en de deelstaten, met speciale aandacht voor de epidemiologische evolutie en de vaccinatiecampagne; 10° organiseren van de overdracht van de opdrachten naar de bestaande structuren en administraties; 11° formuleren, in samenwerking met het Nationaal Crisiscentrum en de deelstaten, van voorstellen tot verbetering van het crisisbeheer.". Art. 3. Dit besluit treedt in werking op 9 oktober 2021. Art. 4. De Eerste Minister, de Minister bevoegd voor volksgezondheid en de Minister bevoegd voor binnenlandse zaken zijn, ieder wat hem betreft, belast met de uitvoering van dit besluit. Gegeven te Brussel, 8 oktober 2021. FILIP Van Koningswege : De Eerste Minister, A. DE CROO De Minister van Volksgezondheid, F. VANDENBROUCKE De Minister van Binnenlandse Zaken, A. VERLINDEN