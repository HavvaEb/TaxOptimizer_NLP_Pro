Besluit van de Waalse Regering houdende oprichting van een Waalse cel COVID-19 De Waalse Regering, Gelet op de bijzondere wet van 8 augustus 1980 tot hervorming der instellingen, zoals gewijzigd, artikel 87, § 3; Gelet op het decreet van 15 december 2011 houdende organisatie van de begroting en van de boekhouding van de diensten van de Waalse Regering, zoals gewijzigd; Gelet op het decreet van 19 november 2015 houdende instemming met het samenwerkingsakkoord tussen het Waalse Gewest, de Franse Gemeenschap en de Franse Gemeenschapscommissie inzake kosteloze detacheringen in de ministeriële kabinetten; Gelet op het besluit van de Waalse Regering van 14 september 2019 betreffende de ministeriële kabinetten van de Waalse Regering, het Secretariaat van de Waalse Regering en het "SePAC", zoals gewijzigd; Gelet op het besluit van de Waalse Regering van 8 juni 2017 houdende organisatie van de controle en de interne audit inzake de begroting, de boekhouding en de administratieve en begrotingscontrole van de diensten van de Waalse Regering, de administratieve diensten met een zelfstandige boekhouding, de gewestelijke ondernemingen, de instellingen en de Ombudsdienst van het Waalse Gewest; Gelet op het advies van de Inspecteur van Financiën, gegeven op 19 oktober 2020; Gelet op de instemming van de Minister van Begroting, gegeven op 21 oktober 2020; Gelet op het rapport van 20 oktober 2020 opgesteld overeenkomstig artikel 3, 2°  van het decreet van 11 april 2014 houdende uitvoering van de resoluties van de Vrouwenconferentie van de Verenigde Naties die in september 1995 in Peking heeft plaatsgehad en tot integratie van de genderdimensie in het geheel van de gewestelijke beleidslijnen; Gelet op de wetten op de Raad van State, gecoördineerd op 12 januari 1973, artikel 3, § 1; Gelet op de dringende noodzakelijkheid; Overwegende dat de verschillende actoren die de crisis moesten beheren, bij aanvang van de epidemie, in de eerste maanden van 2020, geconfronteerd werden met een totaal onuitgegeven situatie, veelvuldige uitdagingen en een kolossale werklast; Overwegende dat de COVID-19 epidemie in de loop van de maand oktober 2020 een aanzienlijke omvang heeft genomen en dat het te verwachten valt dat de gezondheidscrisis in de komende weken verergert; Overwegende dat de volgende maanden alweer uiterst ernstige uitdagingen te wachten staan; Overwegende dat het fundamenteel is om snel, doeltreffend en gestructureerd in te spelen op complexe vragen waarvoor een onmiddellijk handelen in overkoepelende en gezondheidsgerelateerde bevoegdheden vereist is; Overwegende dat het noodzakelijk en dringend is om de Regering vanaf nu in staat te stellen het gewestelijk antwoord op deze crisis te versterken en te coördineren in haar beleidsgeorienteerde aspecten op maatschappelijk en gezondheidsvlak, via de oprichting van een Waalse cel voor de coördinatie van het gezondheidscrisisbeleid; Overwegende dat de dwingende factoren die uit de gezondheidscrisis COVID-19 voortvloeien op de noodzaak hebben gewezen om een specifieke cel op te richten die volledig gefocust is op de pandemie zodat een consistent en doeltreffend beleid kan worden gevoerd met de gezamenlijke actoren, ook uit de andere deelgebieden; Overwegende dat deze cel noodzakelijkerwijs samengesteld wordt uit, met name, competentieprofielen voor de beheersing van een sanitaire crisis; Overwegende dat deze structuur eveneens dringend in werking dient te worden gesteld om de doelstellingen van de Waalse Regering inzake bestrijding van de pandemie na te komen; Overwegende dat, daarvoor, de Minister-President en de Minister van Gezondheid op nuttige wijze met raad omringd dienen te worden; Overwegende dat er een regelgevende grondslag gegeven dient te worden voor de terbeschikkingstelling van personeel Overwegende dat de dringende noodzakelijkheid verantwoord is; Op de voordracht van de Minister-President en de Minister van Gezondheid; Na beraadslaging, Besluit : Artikel 1. Er wordt binnen de Waalse regering een Waalse cel COVID-19 voor de gezondheidscrisis opgericht, hierna "de cel" genoemd. Ze staat rechtstreeks onder het functionele gezag van de Minister-President. Ze brengt verslag uit aan de Minister-President, de Minister van Gezondheid of de Waalse Regering in haar geheel. De Waalse Regering beslist bij besluit over de einddatum van de opdracht. Art. 2. De cel is belast met de volgende strategische en politieke opdrachten: 1°  de Minister-President, de Minister van Gezondheid en de Regering strategische oriëntaties en aanvullende en anticiperende maatregelen in het kader van het beheer van de COVID-19 crisis voorstellen; 2°  in samenwerking en overleg met de bevoegde diensten voorstellen formuleren om het bestuur, de structuren en de processen van het beheer van de gezondheidscrises te vereenvoudigen en te optimaliseren; 3°  elke relevante aanpassing van de werking van de structuren voorstellen onder het gezag van de Waalse Regering. De Minister-President, de Minister van Volksgezondheid of de Waalse Regering kunnen de cel bijkomende opdrachten toevertrouwen. Art. 3. De cel is een politiek instantie. Ze is geen administratie, maar wel een openbare dienst. Haar personeel mag in de loop van de ambtstermijn niet het statuut van in vast verband benoemde ambtenaar verwerven en is ook niet onderworpen aan de wet van 3 juli 1978 betreffende de arbeidsovereenkomsten. Het is onderworpen aan een administratieve stand sui generis. Art. 4.  § 1. Het personeel van de cel omvat: - personeelsleden van niveau 1, van universitair niveau of daarmee gelijkgesteld; - medewerkers; - deskundigen. § 2. Onder het personeel van niveau 1 omvat de cel: een coördinator, een crisismanager, een communicatiemedewerker, dertien strategische adviseurs. § 3 Onder de medewerkers van de cel bevinden zich: drie secretarissen en een logistiek medewerker. § 4. De cel wordt geleid door de coördinator. Art. 5. De cel is onderworpen aan het besluit van de Waalse Regering van 14 september 2019 betreffende de ministeriële kabinetten van de Waalse Regering, het Secretariaat van de Waalse Regering en het "SePAC", overeenkomstig artikel 56 van het besluit. Art. 6. De Minister-President en de Minister van Gezondheid zijn belast met de uitvoering van dit besluit. Art. 7. Dit besluit treedt in werking de dag waarop het ondertekend wordt. Namen, 21 oktober 2020. Voor de Waalse Regering : De Minister-President, E. DI RUPO De Minister van Werk, Vorming, Gezondheid, Sociale Actie, Gelijke Kansen en Vrouwenrechten, Ch. MORREALE