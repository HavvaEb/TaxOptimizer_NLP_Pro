Koninklijk besluit tot opheffing van artikelen 3, 4 en 7 van het koninklijk besluit van 22 april 2020 houdende bijzondere maatregelen voor de personeelsleden van het federaal openbaar ambt in het kader van de gezondheidscrisis ten gevolge van het coronavirus COVID-19 FILIP, Koning der Belgen, Aan allen die nu zijn en hierna wezen zullen, Onze Groet. Gelet op de Grondwet, de artikelen 37 en 107, tweede lid; Gelet op de wet van 16 maart 1954 betreffende de controle op sommige instellingen van openbaar ambt, artikel 11, § 1, vervangen bij de wet van 24 december 2002; Gelet op de wet van 22 juli 1993 houdende bepaalde maatregelen inzake ambtenarenzaken, het artikel 4, § 2, 1°,  gewijzigd bij de wet van 20 mei 1997; Gelet op de vrijstelling van de regelgevingsimpactanalyse, bedoeld in artikel 8, § 1, 4°,  van de wet van 15 december 2013 houdende diverse bepalingen inzake administratieve vereenvoudiging; Gelet op het advies van de inspecteur van Financiën, gegeven op 5 juni 2020; Gelet op de akkoordbevinding van de Minister van Begroting, gegeven op 5 juni 2020; Gelet op het protocol nr. 753 van 18 juni 2020 van het Comité voor de federale, de gemeenschaps- en de gewestelijke overheidsdiensten; Overwegende de spoedeisendheid ; Overwegende de beperking in de tijd van de bepalingen van het koninklijk besluit van 22 april 2020 houdende bijzondere maatregelen voor de personeelsleden van het federaal openbaar ambt in het kader van de gezondheidscrisis ten gevolge van het coronavirus COVID-19 ; Overwegende dat de einddatum van de bepalingen van het koninklijk besluit van 22 april 2020 houdende bijzondere maatregelen voor de personeelsleden van het federaal openbaar ambt in het kader van de gezondheidscrisis ten gevolge van het coronavirus COVID-19 afhangt van de einddatum van de maatregelen genomen in het kader van de gezondheidscrisis ten gevolge van het coronavirus COVID-19; Overwegende dat de dienst voor het gemeenschappelijk openbaar vervoer nu normaal is hervat; Overwegende dat de geleidelijke afbouw van de maatregelen inhoudt dat de specifieke maatregelen genomen voor de personeelsleden van het federaal openbaar ambt, die het gevolg zijn van de noodmaatregelen genomen in het begin van de gezondheidscrisis ten gevolge van het coronavirus COVID-19, zo vlug mogelijk worden opgeheven; Overwegende dat de hoogdringendheid van de voormelde opheffing voortvloeit uit deze temporele afhankelijkheid op zodanige wijze dat het vereist is dat het advies van de afdeling Wetgeving van de Raad van State binnen de kortere termijn van vijf werkdagen wordt gevraagd; Gelet op het advies nr. 67.635/4 van de Raad van State, gegeven op 24 juni 2020 in toepassing van artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973; Op de voordracht van de Minister van Ambtenarenzaken en op het advies van de in Raad vergaderde Ministers, Hebben Wij besloten en besluiten Wij : Artikel 1. Artikelen 3 en 4 van het koninklijk besluit van 22 april 2020 houdende bijzondere maatregelen voor de personeelsleden van het federaal openbaar ambt in het kader van de gezondheidscrisis ten gevolge van het coronavirus COVID-19, worden opgeheven. Art. 2.  Artikel 7 van het koninklijk besluit van 22 april 2020 houdende bijzondere maatregelen voor de personeelsleden van het federaal openbaar ambt in het kader van de gezondheidscrisis ten gevolge van het coronavirus COVID-19, wordt opgeheven. Art. 3. Dit besluit treedt in werking op 1 juli 2020, met uitzondering van het artikel 2 dat in werking treedt op 1 september 2020. Art. 4.  De bevoegde ministers zijn, ieder wat hem betreft belast met de uitvoering van dit besluit. Gegeven te Brussel, 26 juni 2020. FILIP Van Koningswege : De Vice-Eerste Minister en Minister van Ambtenarenzaken, D. CLARINVAL