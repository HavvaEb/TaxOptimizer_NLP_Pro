Koninklijk besluit tot verlenging van sommige maatregelen genomen bij de wet van 30 april houdende diverse bepalingen inzake justitie en het notariaat in het kader van de strijd tegen de verspreiding van het coronavirus COVID-19 FILIP, Koning der Belgen, Aan allen die nu zijn en hierna wezen zullen, Onze Groet. Gelet op de wet van 30 april 2020 houdende diverse bepalingen inzake justitie en het notariaat in het kader van de strijd tegen de verspreiding van het coronavirus COVID-19, de artikelen 5, tweede lid, 14, tweede lid, en 15, tweede lid; Gelet op het ministerieel besluit van 23 maart 2020 houdende dringende maatregelen om de verspreiding van het coronavirus COVID-19 te beperken; Gelet op het advies van de Inspecteur van Financiën, gegeven op 12 mei 2020; Gelet op de akkoordbevinding van de Minister van Begroting, gegeven op 14 mei 2020; Op de voordracht van de Minister van Justitie en op het advies van Onze in Raad vergaderde Ministers, Hebben Wij besloten en besluiten Wij : Artikel 1. In de artikelen 5, 14 en 15 van de wet van 30 april 2020 houdende diverse bepalingen inzake justitie en het notariaat in het kader van de strijd tegen de verspreiding van het coronavirus COVID-19 worden de woorden "3 juni 2020" telkens vervangen door de woorden "3 juli 2020". Art. 2. Dit besluit treedt in werking de dag waarop het in het Belgisch Staatsblad wordt bekendgemaakt. Art. 3. De minister bevoegd voor Justitie is belast met de uitvoering van dit besluit. Gegeven te Brussel, 20 mei 2020. FILIP Van Koningswege : De Minister van Justitie, K. GEENS