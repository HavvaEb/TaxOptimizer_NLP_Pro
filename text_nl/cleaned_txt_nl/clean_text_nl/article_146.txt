Besluit van de Waalse Regering houdende verscheidene maatregelen met het oog op het aanpakken van de gevolgen van de COVID-19-crisis inzake werkgelegenheid, vorming en inschakeling, met inbegrip van de sociale economie De Waalse Regering, Gelet op de besluitwet van 28 december 1944 betreffende de maatschappelijke zekerheid der arbeiders; Gelet op het Waalse Wetboek van sociale actie en gezondheid; Gelet op het decreet van 10 april 2003 betreffende de opleiding van werknemers die bij een onderneming in dienst zijn; Gelet op het decreet van 11 maart 2004 betreffende de erkenning en de subsidiëring van de gewestelijke zendingen voor arbeidsbemiddeling; Gelet op het decreet van 27 mei 2004 betreffende de adviesverlenende agentschappen inzake sociale economie; Gelet op het besluit van 14 december 2006 betreffende de erkenning en de subsidiëring van de "Initiatives de développement de l'emploi dans le secteur des services de proximité à finalité sociale" (Initiatieven tot ontwikkeling van de werkgelegenheid in de sector van de buurtdiensten met een maatschappelijk doel), afgekort "I.D.E.S.S.";; Gelet op het decreet van 27 oktober 2011 betreffende steunverlening voor banencreatie via de bevordering van beroepsovergang naar het statuut van zelfstandige als hoofdactiviteit; Gelet op het koninklijk besluit van 25 november 1991 houdende de werkloosheidsreglementering; Gelet op het besluit van de Waalse Regering van 26 januari 2006 tot uitvoering van het decreet van 27 mei 2004 betreffende de adviesverlenende agentschappen inzake sociale economie; Gelet op het besluit van de Waalse Regering van 21 juni 2007 tot uitvoering van het decreet van 14 december 2006 betreffende de erkenning en de subsidiëring van de initiatieven tot ontwikkeling van de werkgelegenheid in de sector van de buurtdiensten met een maatschappelijk doel; Gelet op het besluit van 27 mei 2009 tot uitvoering van het decreet van 11 maart 2004 betreffende de erkenning en de subsidiëring van de gewestelijke zendingen voor arbeidsbemiddeling; Gelet op het besluit van de Waalse Regering van 3 mei 2012 tot uitvoering van het decreet van 27 oktober 2011 betreffende steunverlening voor banencreatie via de bevordering van beroepsovergang naar het statuut van zelfstandige als hoofdactiviteit; Gelet op het besluit van de Waalse Regering van 25 april 2019 houdende uitvoering van het decreet van 4 april 2019 betreffende de individuele beroepsopleiding; Gelet op het advies van de Inspecteur van Financiën, gegeven op 31 mei 2021; Gelet op de instemming van de Minister van Begroting, gegeven op 3 juni 2021; Gelet op het rapport van 13 november 2020, opgesteld overeenkomstig artikel 3, 2°,  van het decreet van 11 april 2014 houdende uitvoering van de resoluties van de Vrouwenconferentie van de Verenigde Naties die in september 1995 in Peking heeft plaatsgehad en tot integratie van de genderdimensie in het geheel van de gewestelijke beleidslijnen; Gelet op de dringende noodzakelijkheid, gemotiveerd door de COVID-crisis inzake werkgelegenheid, vorming en inschakeling, met inbegrip van de sociale economie; Gelet op de diepgaande impact van deze crisis en op de maatregelen die nodig zijn om de COVID-19-epidemie te bestrijden, in het bijzonder op het Waalse beleid inzake werkgelegenheid, sociaal-professionele inschakeling en sociale economie; Overwegende dat de crisis de sectoren en openbare regelingen inzake werkgelegenheid, sociaal-professionele inschakeling en sociale economie in het gedrang kan brengen, evenals de doelstellingen die met deze regelingen worden nagestreefd; Overwegende dat de voorziene maatregelen onontbeerlijk zijn om de werkgelegenheid in deze sectoren en de handhaving van de sociale prestaties voortvloeiend uit deze regelingen te garanderen; Overwegende dat het passend is de toegekende subsidies vrij te stellen en de eerbiediging van de rechten van de begunstigden te waarborgen in het kader van de regelingen betreffende het beleid inzake werkgelegenheid, sociaal-professionele inschakeling en sociale economie, teneinde de onvermijdelijke gevolgen van de COVID-19-epidemie te vernietigen, met uitsluiting van elk buitenkanseffect dat daaruit kan voortvloeien; Gelet op het effect van de gezondheidscrisis op de omvang van de activiteiten van de plaatselijke werkgelegenheidsagentschappen en de "I.D.E.S.S."-activiteiten, tegelijkertijd de behoeften van de sector personenzorg op het gebied van het werk en de organisatie van de sector; Overwegende dat het verlenen van PWA diensten ten behoeve van de structuren voor persoonlijke bijstand het mogelijk maakt PWA's te ondersteunen en tegelijkertijd tegemoet te komen aan de dienstverleningsbehoeften van de structuren; Overwegende dat de verplichtingen van de MIRE (gewestelijke zendingen voor arbeidsbemiddeling) op het gebied van het begeleid publiek en de inschakeling in het arbeidsproces niet kunnen worden nagekomen vanwege de gevolgen en de maatregelen die zijn genomen om de COVID-19-gezondheidscrisis te bestrijden; Gelet op de gevolgen van de gezondheidscrisis voor mensen die als hoofdactiviteit zelfstandig zijn gaan werken en die in dit verband profiteren van de Airbag-steun; Overwegende dat de maatregelen bepaald in dit besluit ertoe strekken, de gevolgen van de crisis waaraan de actoren en begunstigden van de regelingen inzake werkgelegenheid, vorming en inschakeling blootgesteld zijn, aan te pakken; Gelet op de dringende noodzaak om deze maatregelen uit te voeren om het beoogde doel te bereiken en gelet op het feit dat elke vertraging bij de vaststelling ervan het effect ervan waarschijnlijk zal verminderen; Gelet op het verzoek om adviesverlening binnen een termijn van vijf dagen, gericht aan de Raad van State op 4 juni 2021 overeenkomstig artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973; Gelet op het gebrek aan adviesverlening binnen die termijn; Gelet op artikel 84, § 4, tweede lid, van de wetten op de Raad van State, gecoördineerd op 12 januari 1973; Gelet op advies nr 21/07 van het beheerscomité van "Forem", gegeven op 24 juni 2021; Gelet op advies nr. 1469 van de "Conseil économique et social de Wallonie" (Sociaal-economische raad van Wallonië), gegeven op 14 juni 2021; Op de voordracht van de Minister van Werk en Vorming; Na beraadslaging, Besluit : HOOFDSTUK I. - Algemene bepalingen Artikel 1. Voor de toepassing van dit besluit en voor elke van de bepalingen die met betrekking tot de subsidiëring zijn vastgesteld, mag het bedrag van de subsidie niet hoger zijn dan de kosten die daadwerkelijk door de begunstigde worden gedragen, voor wat gesubsidieerd wordt. HOOFDSTUK II. - Maatregelen betreffende sociale economie Art. 2. In afwijking van artikel 11, § 1, lid 1, 3 en 4, van het besluit van de Waalse Regering van 21 juni 2007 tot uitvoering van het decreet van 14 december 2006 betreffende de erkenning en de subsidiëring van de "Initiatives de développement de l'emploi dans le secteur des services de proximité à finalité sociale" (Initiatieven tot ontwikkeling van de werkgelegenheid in de sector van de buurtdiensten met een maatschappelijk doel), is het bedrag van de in dit artikel bedoelde subsidie van I.D.E.S.S., met betrekking tot het jaar 2021, gelijk aan het bedrag van zijn subsidie voor 2019, indien het aldus verkregen bedrag hoger is dan het voor het jaar 2021 berekende bedrag. Art. 3. In afwijking van artikel 13, § 2, van besluit van de Waalse Regering van 26 januari 2006 tot uitvoering van het decreet van 27 mei 2004 betreffende de adviesverlenende agentschappen inzake sociale economie, is het bedrag van de subsidie, bedoeld in artikel 23 van het decreet van 27 mei 2004 betreffende de adviesverlenende agentschappen inzake sociale economie, van het adviesverlenende agentschap, met betrekking tot het jaar 2021, gelijk aan het bedrag van zijn subsidie voor 2019, indien het aldus verkregen bedrag hoger is dan het voor het jaar 2021 berekende bedrag. HOOFDSTUK III. - Maatregelen voor de plaatselijke agentschappen voor arbeidsvoorziening Art. 4. In afwijking van artikel 79, § 4, lid 1, van het koninklijk besluit van 25 november 1991 houdende de werkloosheidsreglementering wordt, te rekenen van 1 juli 2021, als langdurige werkloze die actief kan zijn in een PWA beschouwd de persoon die aan volgende samengevoegde voorwaarden voldoet : 1°  sinds ten minste twaalf maanden ingeschreven zijn als niet-werkende werkzoekende bij de "Office wallon de la formation professionnelle et de l'emploi" (Waalse dienst voor beroepsopleiding en arbeidsbemiddeling), afgekort "FOREM"; 2°  genieten van een werkloosheids-, inschakelings- of beschermingsuitkering of genieten van een leefloon of financiële sociale hulp Art. 5. In afwijking van artikel 79bis, § 4, lid 2, van hetzelfde koninklijk besluit wordt, tussen 1 juli 2021 en 31 december 2021, het maximumaantal activiteitsuren die door een PWA-werknemer gepresteerd kunnen worden, vastgesteld op 70 uur per maand. HOOFDSTUK IV. - Maatregelen betreffende de gewestelijke zendingen voor arbeidsbemiddeling Art. 6. In afwijking van artikel 16, leden 6 en 7, van het besluit van de Waalse Regering van 27 mei 2009 tot uitvoering van het decreet van 11 maart 2004 betreffende de erkenning en de subsidiëring van de gewestelijke zendingen voor arbeidsbemiddeling wordt elke gewestelijke zending voor arbeidsbemiddeling onweerlegbaar geacht de doelstellingen van haar jaarlijkse actieplan voor het jaar 2021 te hebben bereikt. HOOFDSTUK V. - Maartregelen betreffende steunverlening voor banencreatie via de bevordering van overgang naar het statuut van zelfstandige als hoofdactiviteit Art. 7.  § 1. In afwijking van artikel 9, § 1, van het besluit van de Waalse Regering van 3 mei 2012 tot uitvoering van het decreet van 27 oktober 2011 betreffende steunverlening voor banencreatie via de bevordering van beroepsovergang naar het statuut van zelfstandige als hoofdactiviteit wordt de termijn voor de storting van de eerste schijf van de financiële incentive verlengd met een duur gelijk aan de période tijdens welke de gerechtigde van de financiële incentive, tussen 1 april 2021 en 31 december 2021, de uitoefening van zijn beroepsactiviteiten onderbroken heeft wegens de COVID-19-epidemie. § 2. In afwijking van artikel 9, § 2, eerste lid, § 3, eerste lid, en § 4, eerste lid, van hetzelfde besluit, wordt de termijn voor de toezending van het document of het verslag verlengd met een duur die gelijk is aan de periode waarin de gerechtigde van de financiële incentive de uitoefening van zijn activiteiten tijdelijk heeft onderbroken tussen 1 april 2021 en 31 december 2021 als gevolg van de COVID-19-epidemie. In afwijking van artikel 9, § 2, lid 4, § 3, lid 7, en § 4, lid 1, van hetzelfde besluit, worden de termijnen voor de betaling van de schijven van de financiële incentive uitgesteld voor een periode die gelijk is aan de periode waarin de gerechtigde van de financiële incentive de uitoefening van zijn activiteiten tijdelijk heeft onderbroken tussen 1 april 2021 en 31 december 2021 als gevolg van de COVID-19-epidemie. HOOFDSTUK VI. - Maatregelen betreffende de individuele beroepsopleiding Art. 8. In afwijking van artikel 6, § 2, lid 1, van het besluit van de Waalse Regering van 25 april 2019 tot uitvoering van het decreet van 4 april 2019 betreffende de individuele beroepsopleiding leidt iedere opschorting van de tusen 1 april 2021 en 31 december 2021 lopende overeenkomst voor een instapopleiding wegens de gezondheidscrisis in verband met COVID-19 tot een automatische verlenging van de aanvankelijke duur van de instapopleiding met een gelijke duur als die van de opschortingsperiodes. In geval van opschorting van de uitvoering van de in lid 1 bedoelde overeenkomst instapopleiding stelt de werkgever de FOREM zo spoedig mogelijk in kennis van de datum van begin en einde van de opschorting. De opschorting van de uitvoering van de in lid 1 bedoelde overeenkomst instapopleiding eindigt uiterlijk op 31 december 2021. De verlenging van de instapopleiding is automatisch en houdt het sluiten van een aanhangsel bij de overeenkomst, waarvan de uitvoering is opgeschort, niet in. Art. 9. In artikel 7 van het besluit van de Waalse Regering van 25 april 2019 tot uitvoering van het decreet van 4 april 2019 betreffende de individuele beroepsopleiding, wordt lid 3 vervangen door hetgeen volgt: "Elkeen der partijen kan de overeenkomst voor de instapopleiding beëindigen, mits een vooropzeg van zeven dagen waarvan tegelijk aan de twee andere partijen kennis is gegeven middels een eenvoudige zending waarin het (de) motieven van de verbreking wordt (worden) opgegeven, waarbij deze hun effect sorteren de derde werkdag volgens op de datum van verzending ervan.". HOOFDSTUK VII. - Maatregelen betreffende de vrijstellingen van beschikbaarheid Art. 10. De toepassing van de artikelen 91, lid 2, 92, § 2, tweede en derde lid, 93, § 2, tweede lid, en 94, § 2, eerste en derde lid, § 5, vierde lid, en § 6, vierde lid, van het koninklijk besluit van 25 november 1991 houdende werkloosheidsreglementering wordt opgeschort tussen 1 juli 2021 en 31 december 2021. De vrijstelling bedoeld in artikel 94, § 4, van hetzelfde besluit wordt verlengd met een duur gelijk aan de opschorting van de opleiding bedoeld in artikel 94, § 4, lid 1, 1°  en 2°,  wegens de gezondheidscrisis. HOOFDSTUK VIII. - Maatregel betreffende de opleidingschèque Art. 11. In afwijking van artikel 6 van het besluit van de Waalse Regering tot uitvoering van het decreet van 11 oktober 2007 tot uitvoering van het decreet van 10 april 2003 betreffende de financiële incentives voor de opleiding van werknemers die bij een onderneming in dienst zijn, kunnen de eerder door de Regering erkende opleidingen tussen 1 april en 31 december 2021 op afstand worden gegeven. HOOFDSTUK IX. - Slotbepalingen Art. 12. De Minister bevoegd voor Tewerkstelling en Vorming is belast met de uitvoering van dit besluit. Namen, 8 juli 2021. Voor de Regering: De Minister-President, E. DI RUPO De Minister van Werk, Vorming, Gezondheid, Sociale Actie, Gelijke Kansen en Vrouwenrechten, Ch. MORREALE