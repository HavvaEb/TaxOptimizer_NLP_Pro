Besluit van de Waalse Regering tot uitvoering van artikel 63, § 2, 6°,  van het decreet van 6 mei 1999 betreffende de vestiging, de invordering en de geschillen inzake Waalse gewestelijke belastingen De Waalse Regering, Gelet op het decreet van 6 mei 1999 betreffende de vestiging, de invordering en de geschillen inzake de Waalse gewestelijke belastingen, artikel 63, § 2, 6°,  ingevoegd bij het decreet van 1 oktober 2020; Gelet op het besluit van de Waalse Regering van 16 november 2000 tot uitvoering van het decreet van 6 mei 1999 betreffende de vestiging, de invordering en de geschillen inzake de Waalse gewestelijke belastingen; Gelet op het verslag van 1 oktober 2020, opgesteld overeenkomstig artikel 3, 2°,  van het decreet van 11 april 2014 houdende uitvoering van de resoluties van de Vrouwenconferentie van de Verenigde Naties die in september 1995 in Peking heeft plaatsgehad en tot integratie van de genderdimensie in het geheel van de gewestelijke beleidslijnen; Gelet op het advies van de Inspecteur van Financiën, gegeven op 2 februari 2021; Gelet op de instemming van de Minister van Begroting, gegeven op 25 februari 2021; Gelet op het advies van de "Conseil de la Fiscalité et des Finances de Wallonie" (Raad van de fiscaliteit en de financiën van Wallonië), gegeven op 26 maart 2021; Gelet op advies nr. 69.267/4 van de Raad van State, gegeven op 19 mei 2021, overeenkomstig artikel 84, § 1, eerste lid, 2°,  van de wetten op de Raad van State, gecoördineerd op 12 januari 1973; Overwegende dat Richtlijn (EU) 2018/822 van de Raad van 25 mei 2018 Richtlijn (EU) 2011/16 van de Raad van 15 februari 2011 wijzigt door de vaststelling van nieuwe bepalingen ter verbetering van de fiscale transparantie via verplichte automatische uitwisseling van inlichtingen op belastinggebied met betrekking tot grensoverschrijdende constructies; Overwegende dat deze informatie het voorwerp uitmaakt van een melding die de lidstaten volledige en relevante informatie verschaft over mogelijk agressieve regelingen die erop gericht zijn bepaalde belastingplannen uit te voeren en daardoor een risico van uitholling van de belastingopbrengsten met zich meebrengen; Overwegende dat het verplichte karakter van bovengenoemde melding het mogelijk maakt om in geval van inbreuken doeltreffende en afschrikkende sancties op te leggen, rekening houdend met drie elementen, te weten het ontbreken van een melding, een onvolledige of te late melding, en het onderscheid tussen bedrieglijk opzet of opzet om schade te berokkenen, waardoor de vastgestelde inbreuk wordt verzwaard; Overwegende derhalve dat de Regering er alle belang bij heeft een schaal van administratieve boetes vast te stellen volgens de bovengenoemde criteria; Overwegende derhalve dat bij het decreet tot omzetting van richtlijn (EU) 2018/822 twee categorieën inbreuken worden vastgesteld, enerzijds de onvolledige informatieverstrekking en anderzijds het ontbreken of de te late indiening van de genoemde melding; Gelet op het onderscheid dat in bovengenoemd decreet wordt gemaakt met betrekking tot het bestaan van bedrieglijk of schadelijk opzet in verband met de twee categorieën strafbare feiten; Op de voordracht van de Minister van Financiën, Na beraadslaging, Besluit : Artikel 1. Bij dit besluit wordt Richtlijn 2018/822/EU van de Raad van 25 mei 2018 tot wijziging van Richtlijn 2011/16/EU wat betreft verplichte automatische uitwisseling van inlichtingen op belastinggebied met betrekking tot meldingsplichtige grensoverschrijdende constructies, gedeeltelijk omgezet. Art. 2. In artikel 22bis van het besluit van de Waalse Regering van 16 november 2000 tot uitvoering van het decreet van 6 mei 1999 betreffende de vestiging, de invordering en de geschillen inzake de Waalse gewestelijke belastingen, laatst gewijzigd bij het besluit van de Waalse Regering van 18 juli 2019, wordt een paragraaf 1quater ingevoegd, luidend als volgt: " § 1quater. Overeenkomstig artikel 63, lid 2, punt 6, van het decreet wordt de schaal van geldboeten die van toepassing zijn op overtredingen waarbij er geen informatie, onvolledige informatie of laattijdige informatie verstrekt wordt, wat betreft de verplichte automatische uitwisseling van inlichtingen op belastinggebied met betrekking tot meldingsplichtige grensoverschrijdende constructies, als volgt vastgesteld Type overtreding Hoogte administratieve geldboete A. Geen informatie, onvolledige informatie of laattijdige informatie verstrekken, zonder bedrieglijk opzet of zonder het oogmerk om te schaden. - 1ste overtreding 2.500,00 EUR - 2de overtreding 7.500,00 EUR - 3de overtreding 15.000,00 EUR -Na de 3e overtreding 25.000,00 EUR B. Geen informatie, onvolledige informatie of laattijdige informatie verstrekken, met bedrieglijk opzet of met het oogmerk om te schaden. - 1ste overtreding 5.000,00 EUR - 2de overtreding 15.000,00 EUR - 3de overtreding 30.000,00 EUR -Na de 3e overtreding 50.000,00 EUR ". Art. 3. De Minister bevoegd voor Financiën is belast met de uitvoering van dit besluit. Namen, 14 juli 2021. Voor de Regering: De Minister-President, E. DI RUPO De Minister van Begroting en Financiën, Luchthavens en Sportinfrastructuren, J.-L. CRUCKE