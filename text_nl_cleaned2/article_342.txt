Koninklijk besluit betreffende de samenstelling en de werking van de coördinatiecel van de Covid-19-commissaris en COVID-19-adjunct-commissaris FILIP, Koning der Belgen, Aan allen die nu zijn en hierna wezen zullen, Onze Groet. Gelet op de Grondwet, artikel 37; Gelet op het koninklijk besluit van 9 oktober 2020 tot benoeming van de COVID-19-commissaris en COVID-19-adjunct-commissaris en tot bepaling van hun opdracht; Gelet op de adviezen van de inspecteurs van Financiën, gegeven op 4 november 2020; Gelet op de akkoordbevinding van de Staatsecretaris voor Begroting, gegeven op 9 november 2020; Gelet op de akkoordbevinding van de Minister van Ambtenarenzaken, gegeven op 10 november 2020; Gelet op de wetten op de Raad van State, gecoördineerd op 12 januari 1973, artikel 3, § 1; Gelet op de dringende noodzakelijkheid; Overwegende dat de regering omwille van de recente exponentiële stijging in ons land van het aantal besmettingen met het coronavirus COVID-19 bijkomende maatregelen heeft genomen ter bestrijding van de verdere verspreiding van dit virus; Dat in dit kader werd beslist een commissaris en adjunct-commissaris aan te stellen, belast met de coördinatie van de maatregelen ter bestrijding van de verspreiding van het virus; Dat het noodzakelijk is te voorzien in een inhoudelijke en administratieve ondersteuning van de commissaris en de adjunct-commissaris die snel moet kunnen uitgebouwd worden; Op de voordracht van de Eerste Minister en van de Minister van Volksgezondheid en op het advies van de in Raad vergaderde Ministers, Hebben Wij besloten en besluiten Wij : Artikel 1. De COVID-19-commissaris en COVID-19-adjunct-commissaris beschikken over een coördinatiecel binnen de perken van de daartoe toegekende budgettaire middelen, onverminderd de herziening hiervan tijdens de duur van hun opdracht. De coördinatiecel mag bovendien binnen de perken van de toegekende budgettaire middelen, bedoeld in het eerste lid, beroep doen op experten, aangeduid door de Eerste Minister en de Minister van Volksgezondheid. Het betreft experten extern aan het federaal openbaar ambt, bedoeld in artikel 1 van de wet van 22 juli 1993 houdende bepaalde maatregelen inzake ambtenarenzaken. De Eerste Minister en de Minister van Volksgezondheid, op voorstel van de commissaris en de adjunct-commissaris : 1° stellen de directeur, de inhoudelijke leden en uitvoerende personeelsleden, en de experten aan; 2° bepalen hun wedde en vergoedingen; 3° beëindigen hun aanstelling. De coördinatiecel wordt op multidisciplinaire wijze samengesteld. Art. 2. De bepalingen van artikel 10, 11, 13, 16 en 17 van het koninklijk besluit van 19 juli 2001 betreffende de invulling van de beleidsorganen van de federale overheidsdiensten en betreffende de personeelsleden van de federale overheidsdiensten aangewezen om deel uit te maken van een kabinet van een lid van een Regering of van een College van een Gemeenschap of een Gewest, en de bepalingen van afdeling 1 van hoofdstuk XI van het koninklijk besluit van 19 november 1998 betreffende de verloven en afwezigheden toegestaan aan de personeelsleden van de rijksbesturen, zijn van toepassing op de directeur, de inhoudelijke leden en de uitvoerende personeelsleden van de coördinatiecel. Art. 3. De commissaris en de adjunct-commissaris kunnen worden bijgestaan door een wetenschappelijk comité. De leden van dit comité worden aangeduid door de Eerste Minister en de Minister van Volksgezondheid op voorstel van de commissaris en de adjunct-commissaris. De Eerste Minister en de Minister van Volksgezondheid bepalen de vergoeding toegekend aan de leden van het wetenschappelijk comité. Het wetenschappelijk comité wordt op multidisciplinaire wijze samengesteld. Art. 4. De budgettaire middelen voor de coördinatiecel alsook voor het wetenschappelijk comité zijn ten laste van de begroting van de Federale Overheidsdienst Sociale Zekerheid. Art. 5. Dit besluit heeft uitwerking op 9 oktober 2020. Art. 6. De Eerste Minister en de Minister bevoegd voor volksgezondheid zijn, ieder wat hem betreft, belast met de uitvoering van dit besluit. Gegeven te Brussel, 13 november 2020. FILIP Van Koningswege : De Eerste Minister, A. DE CROO De Minister van Volksgezondheid, Fr. VANDENBROUCKE