Besluit van de Waalse Regering van bijzondere machten nr. 35 houdende organisatie van de 'contact tracing' in het kader van de bestrijding van de COVID-19-epidemie De Waalse Regering, Gelet op de bijzondere wet van 8 augustus 1980 tot hervorming der instellingen, gewijzigd bij de bijzondere wet van 6 januari 2014, artikel 5, § 1, I, 8° ; Gelet op de artikelen 47-13 tot 47-16 van het Waalse Wetboek van Sociale Actie en Gezondheid, ingevoegd bij het decreet van 2 mei 2019; Gelet op het bijzonder decreet van 11 juli 2014 betreffende de bevoegdheden van de Franse Gemeenschap waarvan de uitoefening aan het Waalse Gewest en aan de Franse Gemeenschapscommissie overgedragen wordt, artikel 3, 6° ; Gelet op het decreet van 17 maart 2020 tot toekenning van de bijzondere machten aan de Waalse Regering in het kader van de gezondheidscrisis COVID-19 voor de aangelegenheden geregeld bij artikel 138 van de Grondwet; Gelet op het besluit van de Waalse Regering van 13 september 2019 tot vaststelling van de verdeling van de ministeriële bevoegdheden en tot regeling van de ondertekening van haar akten; Gelet op het besluit van de Waalse Regering van 26 september 2019 tot regeling van de werking van de Waalse Regering; Gelet op het advies van de Inspecteur van Financiën, gegeven op 5 mei 2020; Gelet op de wetten op de Raad van State, gecoördineerd op 12 januari 1973, artikel 3, § 1, eerste lid; Gelet op de dringende noodzakelijkheid; Gelet op de verklaring van WHO in verband met de kenmerken van het coronavirus COVID-19, in het bijzonder de sterke besmettelijkheid en het sterfelijkheidsrisico en overwegende dat WHO op 11 maart 2020 het coronavirus COVID-19 als een pandemie gelabeld heeft; Overwegende dat WHO op 16 maart 2020 zijn dreigingsniveau voor het coronavirus COVID-19, die de wereldeconomie destabiliseert en zich snel over de wereld spreidt, naar de hoogste graad heeft opgetrokken; Gelet op de verspreiding van het coronavirus COVID-19 op Europees grondgebied en in België; Gelet op de dringende noodzakelijkheid en het gezondheidsrisico dat het coronavirus COVID-19 voor de Belgische bevolking inhoudt; Overwegende dat het gevaar zich over het grondgebied van het gehele land verspreidt; dat het in het algemeen belang is dat er samenhang gegeven wordt aan de getroffen maatregelen om de verspreiding van COVID-19 te beperken, zodat de doeltreffendheid ervan hoogst mogelijk is; Gelet op de overlegvergaderingen tussen de Regering van de deelgebieden en de bevoegde federale autoriteiten, in de Nationale Veiligheidsraad die sinds begin maart 2020 bijeenkomt; Gelet op de lockdownmaatregelen genomen door de federale Regering via de opeenvolgende ministeriële besluiten van 13, 18 en 23 maart 2020 en van 3, 17 en 30 april 2020 houdende dringende maatregelen om de verspreiding van het coronavirus COVID-19 te beperken, respectievelijk bekendgemaakt in het Belgisch Staatsblad van 13, 18 en 23 maart 2020, en van 3, 17 en 30 april 2020; Gelet op de beslissing aangenomen door de Nationale Veiligheidsraad op 24 april om vanaf 4 mei 2020 een proces van geleidelijke afbouw van de lockdown in opeenvolgende fasen op te starten; Overwegende dat dit proces van afbouw van de lockdown tot gevolg heeft dat de contacten tussen mensen toenemen en bijgevolg leidt tot een verhoogd risico op besmettingen met COVID-19; Gelet op artikel 191 van het EU-Verdrag waarin het voorzorgsbeginsel vastgeschreven is in het kader van het beheer van een internationale sanitaire crisis en de actieve voorbereiding op het potentieel voorvallen van deze crisissen; dat dit beginsel inhoudt dat, wanneer er een ernstig risico zich naar alle waarschijnlijkheid kan voordoen, de publieke overheden dringende en voorlopige maatregelen dienen te nemen; Overwegende dat een vroegtijdige opsporing van personen die met het virus COVID-19 besmet zijn of kunnen zijn noodzakelijk is om hen gepaste aanbevelingen te verstrekken (thuis blijven, telewerken, zich laten testen,...) om te voorkomen dat zij op hun beurt het virus naar andere personen verspreiden; Overwegende dat het met het oog hierop noodzakelijk is informatie te verzamelen over personen die positief op COVID-19 zijn getest of van wie de arts een dergelijke infectie vermoedt, maar ook over de personen met wie zij in contact zijn geweest; Overwegende dat de federale Regering, in samenwerking met de deelgebieden, heeft besloten om bij Sciensano een databank op te richten, die onder andere bedoeld is om die contact tracing mogelijk te maken; Gelet op het koninklijk besluit nr. 18 van 4 mei 2020 tot oprichting van een databank bij Sciensano in het kader van de strijd tegen de verspreiding van het coronavirus COVID-19 waarin met name de persoonsgegevens die in de databank zijn opgenomen, de personen of instellingen die verantwoordelijk zijn voor de verstrekking ervan, de doeleinden van de verwerking, de personen die toegang mogen hebben tot de databank en de duur van de bewaring ervan worden vastgesteld; Overwegende dat er wordt bepaald dat contactcentra op basis van de op federaal niveau verzamelde gegevens contact zullen opnemen met de personen van wie de arts een vermoeden van infectie heeft of bij wie hij een infectie vaststelt en de personen met wie laatstgenoemden in aanraking zijn gekomen om hen de nodige informatie en aanbevelingen te geven; Overwegende dat, in het geval van besmettelijke infectieziekten, er momenteel procedures bestaan voor de bescherming van de volksgezondheid en de toepassing van passende profylactische maatregelen, die zijn opgenomen in het Waalse Wetboek van sociale actie en gezondheid, met inbegrip van de procedures voor "tracing"; Dat nodige specifieke modaliteiten, namelijk de oprichting van een contactcentrum, dus worden toegevoegd aan de modaliteiten die reeds zijn opgenomen in de artikelen 47/13 en volgende van het Waalse Wetboek van sociale actie en gezondheid; Dat deze voor COVID-19 specifieke modaliteiten afwijken van bepaalde modaliteiten van de tracing die voorzien is in het Waalse Wetboek van sociale actie en gezondheid, wat gerechtvaardigd is gezien de omvang van de epidemie en de noodzaak om coherente en gecoördineerde maatregelen te nemen tussen deelgebieden en federale autoriteiten op het hele Belgische grondgebied; Overwegende dat het "Agence wallonne de la santé, de la protection sociale, du handicap et des familles" (Waals agentschap voor gezondheid, sociale bescherming, handicap en gezinnen) met de organisatie van deze "contactcentra" belast zal zijn; Dat de personele middelen waarover de gezondheidsinspectiediensten van het "Agence wallonne de la santé, de la protection sociale, du handicap et des familles" beschikken, echter onvoldoende blijken te zijn om in het kader van de COVID-19-epidemie de 'contact tracing' te verzekeren; Overwegende dat het derhalve noodzakelijk is om met spoed aanvullende decretale bepalingen vast te stellen om de nodige actiemiddelen te verschaffen voor het organiseren van de geplande 'contact tracing'; Overwegende dat gezien de persoonsgegevens die in het kader van de 'contact tracing' worden gebruikt, het ook passend is om, voor zover nodig, de verplichtingen in herinnering te brengen die zijn opgelegd aan degenen die verantwoordelijk zijn voor de uitvoering ervan; Overwegende dat artikel 47/14, § 1, lid 7, van het Waalse Wetboek van sociale actie en gezondheid het volgende bepaalt: "De gegevens worden per telefoon, fax, beveiligde informaticatoepassingen binnen in het Agentschap of via elektronische aangifte-interface ingezameld"; Dat de AVG en de wet van 30 juli 2018 betreffende de bescherming van natuurlijke personen met betrekking tot de verwerking van persoonsgegevens nochtans niet vereisen dat de rechtsgrondslag voor de verwerking van de gegevens de precieze modaliteiten voor de verzameling van de gegevens vastlegt; Dat de middelen voor het verzamelen van gegevens echter niet mogen worden beperkt gezien de omvang van de crisis en de noodzaak om de infectieketen te doorbreken; Overwegende dat er ook aangestipt dient te worden dat het contactcentrum de gegevens die bedoeld zijn in het koninklijk besluit nr. 18 van 4 mei 2020 tot oprichting van een databank bij Sciensano in het kader van de strijd tegen de verspreiding van het coronavirus COVID-19 kan verzamelen en aan Sciensano kan meedelen; Overwegende dat artikel 2, § 1, van het decreet van 17 maart 2020 tot toekenning van bijzondere machten aan de Waalse Regering in het kader van de gezondheidscrisis Covid-19 bepaalt het volgende bepaalt: "Om de Waalse Regering in staat te stellen om te reageren op de pandemie Covid-19, kan de Regering, in de aangelegenheden die onder de bevoegdheid van het Waals Gewest vallen krachtens artikel 138 van de Grondwet, alle nuttige maatregelen nemen om elke situatie te voorkomen en te behandelen die problemen stelt in het strikte kader van de pandemie Covid-19 en de gevolgen ervan en die geregeld moet worden op straffe van ernstig gevaar"; Overwegende dat artikel 3, § 1, van bovenvermeld decreet het volgende bepaalt: "De besluiten bedoeld in de artikelen 1 en 2 kunnen aangenomen worden zonder dat de wettelijk of reglementair vereiste adviezen vooraf ingewonnen worden. Het eerste lid is van toepassing op de adviezen van de afdeling wetgeving van de Raad van State in de bijzonder door de Regering gemotiveerde gevallen"; Overwegende in casu dat de noodzaak om een 'contact tracing' vóór 4 mei 2020 te ontwikkelen om een heropleving van de epidemie in het kader van afbouw van de coronamaatregelen te beteugelen, vereist dat dit besluit met spoed wordt aangenomen, hetgeen niet verenigbaar is met de raadpleging van de afdeling Wetgeving van de Raad van State; In ieder geval zal het decreet tot bevestiging van dit besluit moeten worden voorgelegd aan de afdeling Wetgeving van de Raad van State. Op de voordracht van de Minister van Gezondheid; Na beraadslaging, Besluit : Artikel 1. Dit besluit regelt, overeenkomstig artikel 138 van de Grondwet, een materie bedoeld in artikel 128 ervan. Art. 2. Voor de toepassing van dit besluit wordt verstaan onder : 1°  het Agentschap: het "Agence wallonne de la santé, de la protection sociale, du handicap et des familles" bedoeld in artikel 2 van het Waalse Wetboek van sociale actie en gezondheid; 2°  het koninklijk besluit nr. 18 : het koninklijk besluit nr. 18 van 4 mei 2020 tot oprichting van een databank bij Sciensano in het kader van de strijd tegen de verspreiding van het coronavirus COVID-19; 3°  het Wetboek: het Waals Wetboek van sociale actie en gezondheid, aangenomen bij het besluit van de Waalse Regering van 29 september 2011 houdende codificatie van de wetgeving over de gezondheid en de sociale actie, bekrachtigd bij het decreet van 1 december 2011, en zoals later gewijzigd. Art. 3. In het kader van het beheer van de COVID-19-epidemie organiseert het Agentschap een contactcentrum belast met het opsporen en het contacteren van de personen die besmet zijn of vermoedelijk besmet zijn met COVID-19, alsmede met de personen met wie zij contact hebben gehad om hen de nodige informatie en aanbevelingen te geven. In dit kader kan het Agentschap het contactcentrum belasten met elke opdracht bedoeld in artikel 47/15 van het Wetboek. In afwijking van artikel 47/14, § 1, vijfde lid, kunnen alle leden van het contactcentrum belast worden met de in artikel 47/14 bedoelde opdrachten. In afwijking hiervan kunnen alle leden die het contactcentrum samenstellen, gegevens verzamelen via andere middelen die niet uitdrukkelijk worden vermeld in artikel 47/14, § 1, lid 7 van het Wetboek zoals huisbezoeken aan personen die niet bereikbaar zijn per telefoon of e-mail. Zij kunnen de gegevens als bedoeld in artikel 2, § 4, van het koninklijk besluit nr. 18 verzamelen en meedelen. Het contactcentrum oefent zijn uitopdrachten uit met inachtneming van artikel 9 van de wet van 30 juli 2018 betreffende de bescherming van natuurlijke personen met betrekking tot de verwerking van persoonsgegevens. Art. 4. Het contactcentrum bestaat uit : 1°  artsen of de verpleegkundigen belast met het toezicht op de besmettelijke ziektes die door het Agentschap worden aangewezen, overeenkomstig artikel 47/15 van het Wetboek; 2°  leden van het personeel van het Waalse Gewest of van openbare instellingen en publiekrechtelijke rechtspersonen die ervan afhangen, die tijdelijk op vrijwillige basis voor deze taak zijn aangesteld en die onderworpen zijn aan de te allen tijde herroepbare instemming van hun hiërarchie; 3°  indien nodig, externe dienstverleners aangewezen door het Agentschap. Art. 5. Alleen de leden van het contactcentrum die specifiek gemachtigd zijn om toegang te krijgen tot de databank, hebben toegang tot de gegevens en zijn gemachtigd om ze te verwerken in overeenstemming met de doeleinden waarvoor ze werden verzameld. Het is hen verboden de gegevens bekend te maken of voor andere doeleinden te gebruiken. Zij zijn onderworpen aan het beroepsgeheim overeenkomstig artikel 458 van het Strafwetboek. Art. 6. Wanneer het Agentschap een beroep doet op één of meerdere externe dienstverleners als bedoeld in artikel 4, 3°,  sluit bedoeld Agentschap met elk van hen een onderaannemingscontract overeenkomstig artikel 28 van Verordening (EU) nr. 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG. Art. 7. De persoonsgegevens die door de leden van het in artikel 4, 2°  en 3°,  bedoelde contactcentrum worden verwerkt, worden uiterlijk vijf dagen na de bekendmaking van het regeringsbesluit waarbij het einde van de toestand van de epidemie van het coronavirus COVID-19 wordt vastgesteld, gewist. Art. 8. De Regering ontbindt het in artikel 3 bedoelde contactcentrum uiterlijk vijf dagen na de bekendmaking van het regeringsbesluit waarbij het einde van de toestand van de epidemie van het coronavirus COVID-19 wordt vastgesteld,. Indien dit niet het geval is, wordt het automatisch op die datum ontbonden. Art. 9. Dit besluit treedt in werking op 5 mei 2020. Art. 10.  De Minister van Gezondheid is belast met de uitvoering van dit besluit. Namen, 5 mei 2020. Voor de Waalse Regering : De Minister-President, E. DI RUPO De Minister van Werk, Vorming, Gezondheid, Sociale Actie, Gelijke Kansen en Vrouwenrechten, Ch. MORREALE