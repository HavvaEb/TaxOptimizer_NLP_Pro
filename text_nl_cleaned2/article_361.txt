Ministerieel besluit tot uitvoering van het besluit van de Waalse Regering van 1 juli 2021 betreffende de toekenning van een tegemoetkoming in de vorm van een vrijwaringsmechanisme in het kader van de crisis in verband met het coronavirus COVID-19 De Minister van Economie, Gelet op het decreet van 11 maart 2004 betreffende de gewestelijke incentives ten gunste van kleine en middelgrote ondernemingen, inzonderheid op de artikelen 10 en 19; Gelet op het besluit van de Waalse Regering van 1 juli 2021 betreffende de toekenning van een tegemoetkoming in de vorm van een vrijwaringsmechanisme in het kader van de crisis in verband met het coronavirus COVID-19, inzonderheid op de artikelen 4, vierde lid, en 6, eerste lid; Gelet op het rapport van 12 juli 2021, opgemaakt overeenkomstig artikel 3, 2°,  van het decreet van 11 april 2014 houdende uitvoering van de resoluties van de Vrouwenconferentie van de Verenigde Naties die in september 1995 in Peking heeft plaatsgehad en tot integratie van de genderdimensie in het geheel van de gewestelijke beleidslijnen; Gelet op het advies van de Inspectie van Financiën, gegeven op 14 juli 2021; Gelet op de instemming van de Minister van Begroting, gegeven op 16 juli 2021; Gelet op de adviesaanvraag binnen een termijn van 5 dagen, gericht aan de Raad van State op 16 juli 2021, overeenkomstig artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973; Gelet op het uitblijven van advies binnen deze termijn; Gelet op artikel 84, § 4, lid 4, van de wetten op de Raad van State, gecoördineerd op 12 januari 1973; Gelet op het ministerieel besluit van 28 oktober 2020 houdende dringende maatregelen om de verspreiding van het coronavirus COVID-19 te beperken, gewijzigd op 4 juni 2021; Gelet op het Overlegcomité van 11 mei 2021; Overwegende dat inrichtingen in de beroepen die een te nauw contact tussen personen inhouden, op 1 mei 2021 nog gesloten waren; Overwegende dat de inrichtingen of onderdelen van de inrichtingen die behoren tot de culturele, feestelijke, sportieve, recreatieve en evenementensector, op 1 mei 2021 nog gesloten waren voor het publiek ; Overwegende dat dat deze maatregel, naar aanleiding van een verlenging van de sluiting voor deze sectoren, bedoeld is om de economische gevolgen van deze nieuwe maatregel voor de zelfstandigen en de ondernemingen die dit soort activiteiten verrichten, te beperken; Overwegende dat de betrokken ondernemingen het risico lopen hun omzet te zien dalen of zelfs verdwijnen, en dat hierdoor het inkomen van de ondernemers en van hun werknemers in het gedrang komt; Overwegende dat de vooruitzichten op een gedeeltelijke of volledige hervatting overigens nog steeds afhangen van de ontwikkeling van de pandemie en de door het Overlegcomité genomen beslissingen; Overwegende dat het dringend is om dit ontwerp aan te nemen gezien de crisissituatie die nog steeds bestaat voor deze ondernemingen die nog steeds ernstige economische schade lijden; Overwegende dat deze steun met name tot doel heeft de ondervonden moeilijkheden te verminderen en een golf van faillissementen proberen te voorkomen onder de ondernemingen die prangende liquiditeitsproblemen ondervinden ten gevolge van de crisis; Overwegende dat er dus moet worden ingegrepen en dat het van essentieel belang is zo spoedig mogelijk financiële steun aan deze sectoren te verlenen, Besluit : Artikel 1. Voor de toepassing van dit ministerieel besluit wordt verstaan onder : 1°  het besluit van de Waalse Regering: het besluit van de Waalse Regering van 1 juli 2021 betreffende de toekenning van een tegemoetkoming in de vorm van een vrijwaringsmechanisme in het kader van de crisis in verband met het coronavirus COVID-19; 2°  de tegemoetkoming: de tegemoetkoming die overeenkomstig het besluit van de Waalse Regering wordt toegekend. Art. 2. De onderneming dient de aanvraag om tegemoetkoming als bedoeld in artikel 6 van het besluit van de Waalse Regering van 28 juli 2021 tot en met 27 augustus 2021 in. Art. 3.  § 1. Overeenkomstig artikel 4, lid 4, van het besluit van de Waalse Regering moet de btw-plichtige onderneming de volgende bewijsstukken aan de Administratie toezenden : 1°  de ontvangstbevestiging van de btw-aangiften voor het tweede kwartaal van 2019 en het tweede kwartaal van 2021; 2°  de verkoopboeken, de dagboeken van ontvangsten en de facturen voor de betrokken kwartalen. § 2. Overeenkomstig artikel 4, vierde lid, van het besluit van de Waalse Regering moet de onderneming die niet btw-plichtig is, de driemaandelijkse verkoopboeken voor het tweede kwartaal van 2019 en voor het tweede kwartaal van 2021, anders het dagboek van ontvangsten, anders de facturen die zijn opgesteld volgens de data die betrekking hebben op de betrokken kwartalen, aan de Administratie toezenden. Art. 4. Dit besluit treedt in werking op 28 juli 2021. Namen, 26 juli 2021. W. BORSUS