Ministerieel besluit houdende uitvoering van het besluit van de Waalse Regering van 1 juli 2021 betreffende de invoering van een veerkrachtmechanisme voor de sectoren die het zwaarst getroffen zijn sinds het begin van de COVID-19-crisis De Minister van Economie, Gelet op het decreet van 11 maart 2004 betreffende de gewestelijke incentives ten gunste van kleine en middelgrote ondernemingen, inzonderheid op artikelen 10 en 19; Gelet op het besluit van de Waalse Regering van 1 juli 2021 betreffende de invoering van een veerkrachtmechanisme voor de sectoren die het zwaarst getroffen zijn sinds het begin van de COVID-19-crisis, inzonderheid op artikelen 4, lid 3, en 6, lid 1; Gelet op het rapport van 9 augustus 2021, opgemaakt overeenkomstig artikel 3, 2°,  van het decreet van 11 april 2014 houdende uitvoering van de resoluties van de Vrouwenconferentie van de Verenigde Naties die in september 1995 in Peking heeft plaatsgehad en tot integratie van de genderdimensie in het geheel van de gewestelijke beleidslijnen; Gelet op het advies van de Inspectie van Financiën, gegeven op 9 augustus 2021; Gelet op de instemming van de Minister van Begroting, gegeven op 13 augustus 2021; Gelet op de kennisgeving aan de Europese Commissie en haar goedkeuring op 22 juli 2021 betreffende de steunregeling nr. SA.64030 (2021/N); Gelet op het verzoek om adviesverlening binnen een termijn van 5 dagen, gericht aan de Raad van State op 16 augustus 2021, overeenkomstig artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973; Gelet op het uitblijven van advies binnen deze termijn; Gelet op artikel 84, § 4, lid 2, van de wetten op de Raad van State, gecoördineerd op 12 januari 1973; Gelet op de dringende noodzakelijkheid; Gelet op het ministerieel besluit van 28 oktober 2020 houdende dringende maatregelen om de verspreiding van het coronavirus COVID-19 te beperken, laatstelijk gewijzigd bij het ministerieel besluit van 4 juni 2021; Overwegende dat sommige sectoren sinds het begin van de crisis zwaar getroffen zijn, hetzij door de duur van de sluiting die bij opeenvolgende ministeriële besluiten van de federale Regering is opgelegd, hetzij door de verboden en voorwaarden in verband met niet-essentiële reizen; Overwegende dat blijkt dat voor bedrijfssectoren zoals horeca, reizen, evenementen, culturele, sportieve en recreatieve activiteiten, het omzetverlies sinds het begin van de COVID-19-crisis bijzonder groot is; Overwegende dat moet worden voorzien in nieuwe gerichte steunmaatregelen in de vorm van rechtstreekse steun voor deze sectoren, die nog steeds in een impasse verkeren, en voor ondernemingen die een bijzonder moeilijk herstel doormaken; Gelet op de ontwikkeling van de gezondheids- en economische situatie blijkt ook dat sommige van de zwaarst getroffen sectoren meer steun nodig hebben, aangezien hun economische moeilijkheden zijn toegenomen door de langdurige sluiting of beperking van activiteiten ; Overwegende dat de steun waarin het besluit van de Waalse Regering van 1 juli 2021 voorziet, bedoeld is om de weerbaarheid van bedrijven die in de betrokken sectoren actief zijn, te versterken; Overwegende dat dit besluit met name tot doel heeft de termijn vast te stellen waarin de betrokken ondernemingen hun steunaanvraag kunnen indienen; Overwegende dat dit besluit dringend aangenomen moet worden, aangezien het de activering van het interventiemechanisme mogelijk maakt, dat bij bovengenoemd besluit van de Waalse Regering van 1 juli 2021 ingevoerd is; Overwegende dat er dus moet worden ingegrepen en dat het van essentieel belang is zo spoedig mogelijk financiële steun aan deze sectoren te verlenen; Gelet op de mededeling van de Commissie van 19 maart 2020 in verband met de tijdelijke omkadering van de staatssteunmaatregelen ter ondersteuning van de economie in de actuele context van de wijd verspreide COVID-19- epidemie, punt 22; Op de voordracht van de Minister van Economie, Besluit : Artikel 1. Voor de toepassing van dit ministerieel besluit wordt verstaan onder: 1°  het besluit van de Waalse Regering: het besluit van de Waalse Regering van 1 juli 2021 betreffende de invoering van een veerkrachtmechanisme voor de sectoren die het zwaarst getroffen zijn sinds het begin van de COVID-19-crisis; 2°  de tegemoetkoming: de tegemoetkoming die overeenkomstig het besluit van de Waalse Regering wordt toegekend; 3°  de onderneming: de onderneming zoals bedoeld in artikel 1, 3°,  van het besluit van de Waalse Regering; 4°  de Administratie: de Administratie zoals bedoeld in artikel 1, 5°,  van het besluit van de Waalse Regering. Art. 2.  § 1. Overeenkomstig artikel 4, lid 3, van het besluit van de Waalse Regering moet de btw-plichtige onderneming de volgende bewijsstukken aan de Administratie toezenden: 1°  de ontvangstbevestiging van de btw-aangiften voor de periode van het tweede kwartaal van 2019 tot en met het eerste kwartaal van 2021; 2°  of de verkoopboeken voor de in punt 1°  bedoelde periode; 3°  of de ontvangstboeken voor de in punt 1°  bedoelde periode; 4°  of de facturen opgemaakt tijdens de in punt 1°  bedoelde periode. § 2. Overeenkomstig artikel 4, lid 3, van het besluit van de Waalse Regering moet de btw-plichtige onderneming de volgende bewijsstukken aan de Administratie toezenden: 1°  de driemaandelijkse verkoopboeken voor de periode van het tweede kwartaal van 2019 tot en met het eerste kwartaal van 2021; 2°  of de ontvangstboeken voor de in punt 1°  bedoelde periode; 3°  of de facturen opgemaakt tijdens de in punt 1°  bedoelde periode. Art. 3. Overeenkomstig artikel 6, lid 1, van het besluit van de Waalse Regering, dient de onderneming haar steunaanvraag van 25 augustus 2021 tot en met 24 september 2021 in. Art. 4. Dit besluit treedt in werking op 25 augustus 2021. Namen, 23 augustus 2021. W. BORSUS