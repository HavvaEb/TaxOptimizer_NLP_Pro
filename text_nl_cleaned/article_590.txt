Koninklijk besluit tot wijziging van het koninklijk besluit van 9 november 2020 houdende oprichting van het College voor de strijd tegen de fiscale en sociale fraude FILIP, Koning der Belgen, Aan allen die nu zijn en hierna wezen zullen, Onze Groet. Gelet op artikel 37 van de Grondwet; Gelet op het koninklijk besluit van 29 april 2008 houdende oprichting van het Ministerieel Comité voor de strijd tegen de fiscale en sociale fraude; Gelet op het koninklijk besluit van 23 oktober 2020 houdende aanwijzing van de leden van het Ministerieel Comité voor de strijd tegen de fiscale en sociale fraude; Gelet op het artikel 2, § 1, van het koninklijk besluit van 9 november 2020 houdende oprichting van het College voor de strijd tegen de fiscale en sociale fraude; Gelet op het artikel 8 van de wet van 15 december 2013 houdende diverse bepalingen inzake administratieve vereenvoudiging, is dit besluit vrijgesteld van een regelgevingsimpactanalyse, omdat het bepalingen van autoregulering betreft; Gelet op het advies van de Inspecteur van Financiën, gegeven op 13 januari 2021; Gelet op de akkoordbevinding van de Staatssecretaris voor Begroting, gegeven op 18 januari 2021; Op de voordracht van Onze Eerste Minister en de Vice-eersteminister en Minister van Financiën, belast met de Coördinatie van de fraudebestrijding, en op het advies van Onze in Raad vergaderde Ministers, Hebben Wij besloten en besluiten Wij : Artikel 1. In artikel 2, § 1, eerste lid, van het koninklijk besluit van 9 november 2020 houdende oprichting van het College voor de strijd tegen de fiscale en sociale fraude, wordt de inleidende zin vervangen als volgt: "Het College wordt voorgezeten door de Minister van Financiën, belast met de Coördinatie van de fraudebestrijding, of zijn vertegenwoordiger, en vice-voorgezeten door de Minister van Economie en Werk, of zijn vertegenwoordiger. Het College is bovendien samengesteld uit:" Art. 2.  Onze Eerste Minister en Onze Vice-Eerste Minister en Minister van Financiën, belast met de Coördinatie van de fraudebestrijding zijn, ieder wat hem betreft, belast met de uitvoering van dit besluit. Gegeven te Brussel, 4 februari 2021. FILIP Van Koningswege : De Eerste Minister, A. DE CROO De Vice-eersteminister en Minister van Financiën, belast met de Coördinatie van de fraudebestrijding, V. VAN PETEGHEM