Koninklijk besluit tot uitvoering van de artikelen 34 en 37 van de wet van 13 juni 2021 houdende maatregelen ter beheersing van de COVID-19-pandemie en andere dringende maatregelen in het domein van de gezondheidzorg FILIP, Koning der Belgen, Aan allen die nu zijn en hierna wezen zullen, Onze Groet. Gelet op het koninklijk besluit nr. 20 van 13 mei 2020 houdende tijdelijke maatregelen in de strijd tegen de COVID-19 pandemie en ter verzekering van de continuïteit van zorg in de verplichte verzekering voor geneeskundige verzorging, bekrachtigd door de wet van 24 december 2020, artikel 72; Gelet op de wet van 13 juni 2021 houdende maatregelen ter beheersing van de COVID-19-pandemie en andere dringende maatregelen in het domein van de gezondheidzorg, de artikelen 34, 37 en 51; Gelet op het advies van de inspecteur van Financiën, gegeven op 21 juni 2021; Gelet op de akkoordbevinding van de Staatssecretaris voor Begroting, gegeven op 29 juni 2021; Gelet op de wetten op de Raad van State, gecoördineerd op 12 januari 1973, artikel 3, § 1; Gelet op de dringende noodzakelijkheid; Overwegende de noodzaak om onverwijld de aanpassingen te voorzien aan het testbeleid die vereist zijn gelet op de evolutie van de pandemie en de maatschappelijke behoeften in het kader van de zomerperiode, in het bijzonder om het welzijn van de bevolking te verzekeren en zo snel mogelijk duidelijkheid te geven om de bevolking toe te laten de zomer te plannen evenals om aan de laboratoria toe te laten in een duidelijk kader te functioneren; Op de voordracht van de Minister van Sociale Zaken, Hebben Wij besloten en besluiten Wij : Artikel 1.  § 1. De testen van klinische biologie die voor vergoeding in aanmerking komen worden aangeduid met een rangnummer vóór de omschrijving van de verstrekking. De omschrijving van elke verstrekking wordt gevolgd door de sleutelletter B. Die sleutelletter komt vóór een coëfficiëntgetal dat de betrekkelijke waarde van elke verstrekking aangeeft. Om het tarief te bepalen wordt de B-waarde van artikel 24bis van de bijlage bij het koninklijk besluit van 14 september 1984 tot vaststelling van de nomenclatuur van de geneeskundige verstrekkingen inzake verplichte verzekering voor geneeskundige verzorging en uitkeringen gebruikt: 0.033701 euro. De sleutelletter is een teken waarvan de waarde in euro bij overeenkomst wordt bepaald. § 2. Testen van klinische biologie 1°  Moleculaire test 554934-554945 - Opsporen van minstens het SARS-CoV-2-virus door middel van een techniek van moleculaire amplificatie . . . . . B1200 2°  Antigeentest 554956-554960 - Opsporen van antigenen van het SARS-CoV-2-virus . . . . . B500 § 3. Toepassingsregels De verstrekkingen 554934-554945 en 554956-554960 kunnen enkel worden aangerekend in het kader van de COVID-19-pandemie, voor de indicaties die op het moment van de staalafname binnen de testrichtlijnen vallen, gepubliceerd op de website van Sciensano of uitzonderlijk indien er een duidelijk aantoonbare klinische noodzaak is bij risicopatiënten. Risicopatiënten zijn patiënten die tot één van volgende groepen behoren: - met immuunsuppressie of maligniteit; - met een leeftijd ouder dan 65 jaar; - met ernstig chronisch long-, hart- of nierlijden; - met een cardiovasculaire ziekte, arteriële hypertensie of diabetes. De verstrekkingen 554934-554945 en 554956-554960 kunnen enkel worden aangerekend als bij het staal een aanvraagformulier wordt gevoegd, dat tenminste de volgende informatie bevat met betrekking tot de klinische omstandigheden waarin de test wordt aangevraagd: - identificatie patiënt; - aangevraagde test; - of de test gebeurt binnen de testrichtlijnen die op het moment van de staalafname wordt gepubliceerd op de website van Sciensano; - of de test uitzonderlijk gebeurt bij duidelijk aantoonbare klinische noodzaak bij risicopatiënten; - de voorschrijvend arts of de COVID-19 Test Prescription Code code die werd verkregen op basis van de protocollen die werden gevalideerd door de Risk Management Group. De voorschrijvende arts noteert de klinische omstandigheden in het medisch dossier (symptomen, ernst en begin van de symptomen, relevante antecedenten, reeds uitgevoerde onderzoeken, contact met besmette personen). Het aanvraagformulier moet bewaard worden onder elektronische vorm door het uitvoerend laboratorium. De verstrekkingen 554934-554945 en 554956-554960 kunnen enkel worden aangerekend indien ze uitgevoerd worden in een laboratorium dat op de moment van de staalafname voorkomt op de lijst van Sciensano inzake de kwaliteitsbewaking, veiligheidsnormen en noodzakelijke epidemiologische informatiedoorstroming vanuit de uitvoerende laboratoria. De verstrekkingen 554934-554945 en 554956-554960 worden als verstrekkingen beschouwd waarvoor de bekwaming van specialist voor klinische biologie vereist is. Het honorarium voor de verstrekkingen 554934-554945 en 554956-554960 omvat alle kosten die verbonden zijn met de test: het afnamemateriaal, apparatuur, reagentia, investeringskosten, kwaliteitsbewaking, personeelskosten, supervisie, beschermingsmateriaal, transportkosten, ... De resultaten van de testen bedoeld in § 2 moeten worden gecommuniceerd aan Sciensano. Art. 2. Onder de voorwaarden vastgesteld in dit besluit verleent de verplichte verzekering voor geneeskundige verzorging een tegemoetkoming voor testen voor het opsporen van minstens het SARS-CoV-2-virus door middel van een techniek van moleculaire amplificatie, die vallen buiten de testrichtlijnen, gepubliceerd op de website van Sciensano, en die worden afgenomen van Belgische ingezetenen tijdens de periode van 28 juni 2021 tot en met 30 september 2021. De tegemoetkoming is afhankelijk van het bekomen van een COVID-19 Test Prescription Code verleend door de FOD Volksgezondheid. Deze code wordt op hun verzoek verleend aan de Belgische ingezetenen die nog niet de kans hebben gehad om zich volledig te laten vaccineren. Art. 3. De tegemoetkoming bedoeld in artikel 2 is gelijk aan de tegemoetkoming bedoeld in artikel 1, § 2, 1°  en wordt beperkt tot twee testen per ingezetene. Voor testen bedoeld in artikel 2 uitgevoerd door laboratoria die deel uitmaken van het federaal platform, bedoeld in het koninklijk besluit van 22 november 2020 tot vaststelling van de voorwaarden waaronder het Verzekeringscomité een overeenkomst kan sluiten met toepassing van artikel 56, § 2, eerste lid, 1°,  van de wet betreffende de verplichte verzekering voor geneeskundige verzorging en uitkeringen, gecoördineerd op 14 juli 1994, voor de oprichting van een federaal platform voor het opsporen van het Sars-Cov2 virus door middel van een techniek van moleculaire amplificatie, wordt een tegemoetkoming verleend overeenkomstig de overeenkomst gesloten met het Verzekeringscomité. Er mogen geen supplementen worden aangerekend. Art. 4. Het afnemen van stalen voor het uitvoeren van een moleculaire test bedoeld in artikel 2 wordt aangerekend aan de verplichte verzekering voor geneeskundige verzorging via volgende verstrekking: 554831-554842 - Staalafname voor het uitvoeren van een moleculaire test met het oog op het opsporen van het SARS-CoV-2 virus.......10 euro De verstrekking 554831-554842 kan enkel aangerekend worden voor een staalafname voor de testen zoals bedoeld in artikel 2. De verstrekking 554831-554842 kan enkel aangerekend worden door een specialist voor klinische biologie. Het honorarium voor de verstrekking 554831-554842 omvat alle kosten die verbonden zijn met de staalafname, in het bijzonder personeelskosten, supervisie, beschermingsmateriaal. De verstrekking 554831-554842 kan niet aangerekend worden indien de voorziening reeds forfaitair vergoed wordt door de overheid voor de staalafname. Indien de tijd die geïnvesteerd wordt voor de staalafnames reeds gefinancierd wordt door andere overeenkomsten of tegemoetkomingen, kan de verstrekking 554831-554842 hiervoor niet aangerekend worden. Art. 5. De maximumprijs van testen voor het opsporen van minstens het SARS-CoV-2-virus door middel van een techniek van moleculaire amplificatie, waarvoor geen tegemoetkoming door de verplichte verzekering voor geneeskundige verzorging wordt verleend, wordt vastgesteld op 55 euro. Die maximumprijs kan echter worden verhoogd tot 120 euro als de testresultaten worden afgeleverd binnen een termijn van 3 uren na de staalafname. Deze maximumprijzen omvatten alle kosten die verbonden zijn met de test: het afnamemateriaal, apparatuur, reagentia, investeringskosten, kwaliteitsbewaking, personeelskosten, supervisie, beschermingsmateriaal, transportkosten, staalafname, administratiekosten, ... Art. 6. De artikelen 65 tot en met 69 van het koninklijk besluit nr. 20 van 13 mei 2020 houdende tijdelijke maatregelen in de strijd tegen de COVID-19 pandemie en ter verzekering van de continuïteit van zorg in de verplichte verzekering voor geneeskundige verzorging, treden buiten werking. Art. 7. Dit besluit treedt in werking op 28 juni 2021, met uitzondering van de artikelen 1 en 6 die uitwerking hebben met ingang van 1 mei 2021. De artikelen 2 tot 5 treden buiten werking op 1 oktober 2021. Art. 8. De minister bevoegd voor Sociale Zaken is belast met de uitvoering van dit besluit. Gegeven te Brussel, 1 juli 2021. FILIP Van Koningswege : De Minister van Sociale Zaken en Volksgezondheid, F. VANDENBROUCKE