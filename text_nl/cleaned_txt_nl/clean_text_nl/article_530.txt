Koninklijk besluit tot wijziging van de bijlage III van het KB/WIB 92 op het stuk van de bedrijfsvoorheffing op de wettelijke uitkeringen voor primaire arbeidsongeschiktheid van zelfstandigen (1) FILIP, Koning der Belgen, Aan allen die nu zijn en hierna wezen zullen, Onze Groet. Gelet op het Wetboek van de inkomstenbelastingen 1992: - artikel 275, §§ 1 en 2; Gelet op het KB/WIB 92: - artikel 88; - bijlage III, Overwegende het koninklijk besluit van 15 september 2020 houdende toekenning, ingevolge de COVID-19-pandemie, van een aanvullende crisisuitkering aan sommige arbeidsongeschikt erkende zelfstandigen en meewerkende echtgenoten; Gelet op de wetten op de Raad van State, gecoördineerd op 12 januari 1973, artikel 3, § 1; Gelet op de dringende noodzakelijkheid; Overwegende: - dat voor periodes van primaire arbeidsongeschiktheid die aanvatten vanaf 1 maart 2020 tijdelijk een aanvullende crisisuitkering wordt toegekend aan sommige zelfstandigen en meewerkende echtgenoten; - dat deze aanvullende crisisuitkeringen met terugwerkende kracht zijn ingevoerd; - dat op wettelijke uitkeringen voor arbeidsongeschiktheid in de regel 11,11 pct. bedrijfsvoorheffing moet worden ingehouden; - dat overeenkomstig nummer 2.12.C.1.b) van de toepassingsregels van de bijlage III bij het KB/WIB 92 de netto-uitkering bij primaire arbeidsongeschiktheid evenwel niet tot onder een bepaald bedrag mag dalen ingevolge de inhouding van de bedrijfsvoorheffing; - dat deze laatste regel de inhouding van de bedrijfsvoorheffing op de tijdelijke aanvullende aanvullende crisisuitkeringen erg complex en moeilijk implementeerbaar maakt voor de uitkeringsinstellingen; - dat de uitkeringsinstellingen de aanvullende crisisuitkeringen in beginsel reeds kunnen uitbetalen; - dat de uitbetaling van de aanvullende crisisuitkeringen niet in het gedrang mag worden gebracht door de complexiteit van de berekening van de bedrijfsvoorheffing; - dat de regels voor de inhouding van bedrijfsvoorheffing op de tijdelijke aanvullende primaire arbeidsongeschiktheidsuitkeringen die aan werknemers worden toegekend, reeds werden vereenvoudigd door het koninklijk besluit van 9 juli 2020 tot wijziging van de bijlage III van het KB/WIB 92 op het stuk van de bedrijfsvoorheffing op de wettelijke uitkeringen voor primaire arbeidsongeschiktheid van werknemers; - dat het daarom aangewezen is om dezelfde vereenvoudiging ook door te voeren voor de aanvullende crisisuitkeringen voor sommige zelfstandigen en meewerkende echtgenoten en dus eveneens steeds 11,11 pct. bedrijfsvoorheffing in te houden op die uitkeringen; - dat deze gewijzigde regeling ten spoedigste ter kennis moet worden gebracht van de uitkeringsinstellingen; - dat dit besluit dus dringend moet worden getroffen; Op de voordracht van de Vice-Eerste Minister en Minister van Financiën, Hebben Wij besloten en besluiten Wij : Artikel 1. Nummer 2.12.C.1.b), van de toepassingsregels van de bijlage III van het KB/WIB 92, vervangen bij het koninklijk besluit van 11 december 2019, wordt aangevuld met een lid, luidende: "Het eerste lid is niet van toepassing op de aanvullende crisisuitkeringen die worden betaald of toegekend in uitvoering van het koninklijk besluit van 15 september 2020 houdende toekenning, ingevolge de COVID-19-pandemie, van een aanvullende crisisuitkering aan sommige arbeidsongeschikt erkende zelfstandigen en meewerkende echtgenoten. Deze aanvullende crisisuitkeringen worden ook buiten beschouwing gelaten voor de toepassing van het eerste lid.". Art. 2. Dit besluit heeft uitwerking vanaf 15 september 2020 en is van toepassing op de aanvullende uitkeringen die vanaf diezelfde datum worden betaald of toegekend. Art. 3. De minister die bevoegd is voor Financiën, is belast met de uitvoering van dit besluit. Gegeven te Brussel, 27 september 2020. FILIP Van Koningswege : De Vice-Eerste Minister en Minister van Financiën, A. DE CROO _______ Nota (1) Verwijzingen naar het Belgisch Staatsblad: Wetboek van de inkomstenbelastingen 1992, gecoördineerd bij koninklijk besluit van 10 april 1992, Belgisch Staatsblad van 30 juli 1992 Koninklijk besluit van 27 augustus 1993 tot uitvoering van het Wetboek van de inkomstenbelastingen 1992, Belgisch Staatsblad van 13 september 1993 Koninklijk besluit van koninklijk besluit van 15 september 2020 houdende toekenning, ingevolge de COVID-19-pandemie, van een aanvullende crisisuitkering aan sommige arbeidsongeschikt erkende zelfstandigen en meewerkende echtgenoten, Belgisch Staatsblad van 23 september 2020 Wetten op de Raad van State, gecoördineerd bij koninklijk besluit van 12 januari 1973, Belgisch Staatsblad van 21 maart 1973 Koninklijk besluit van 11 december 2019 tot wijziging van het KB/WIB 92, op het stuk van de bedrijfsvoorheffing, Belgisch Staatsblad van 20 december 2019