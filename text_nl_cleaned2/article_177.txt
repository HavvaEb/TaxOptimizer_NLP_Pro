Ministerieel besluit tot erkenning van de inrichtingen, centra en de artsen die de opleiding geven zoals bedoeld in artikel 3, 4°,  van het koninklijk besluit van 21 september 2020 waarbij aan personen die wettig niet bevoegd zijn de geneeskunde te beoefenen, in het kader van de coronavirus COVID-19 epidemie, toelating wordt verleend om bepaalde laboratoriumonderzoeken te verrichten De Minister van Volksgezondheid, Gelet op de wet van 19 januari 1961 waarbij aan personen die wettig niet bevoegd zijn de geneeskunde te beoefenen, in uitzonderlijke omstandigheden toelating wordt verleend om bepaalde geneeskundige handelingen te verrichten, artikel 2; Gelet op koninklijk besluit van 21 september 2020 waarbij aan personen die wettig niet bevoegd zijn de geneeskunde te beoefenen, in het kader van de coronavirus COVID-19 epidemie, toelating wordt verleend om bepaalde laboratoriumonderzoeken te verrichten, artikel 3, 4° ; Gelet op het advies van de inspecteur van Financiën, gegeven op 14 september 2021; Gelet op de wetten op de Raad van State, gecoördineerd op 12 januari 1973, artikel 3, § 1; Gelet op dringende noodzakelijkheid; Overwegende het belang om in het kader van de COVID-19 gezondheidscrisis over voldoende testcapaciteit te beschikken om de exitstrategie na de quarantainemaatregelen te ondersteunen en verdere heropflakkeringen van besmettingen met het SARS-CoV-2 virus in te dijken en oversterfte te vermijden; Overwegende de vaststelling dat er momenteel onvoldoende testcapaciteit is in de erkende laboratoria om 50.000 à 60.000 extra moleculaire, antigen- en serologische testen uit te voeren; Overwegende de vaststelling dat het uitvoeren van bovengenoemde testen een aan de medisch laboratorium technoloog voorbehouden handeling betreft; Overwegende het feit dat de COVID-19 teststrategie een tijdelijke, maar sterke verhoging van de personeelskaders in de laboratoria zal vergen; Overwegende de noodzaak om binnen de kortst mogelijke termijn een tijdelijke uitzondering te bepalen opdat ook ander gekwalificeerd personeel dan medische laboratorium technologen kan aangeworven worden om dergelijke testen te kunnen uitvoeren onder strikte voorwaarden teneinde de kwaliteit van de zorgverstrekking te garanderen; Overwegend dat een van deze strikte voorwaarden inhoudt dat bedoeld personeel een specfieke opleiding heeft gevolgd binnen een erkende inrichting onderricht door erkende artsen; Overwegende dat een hoogdringende erkenning van dergelijke inrichtingen en artsen zich opdringt; Besluit : Artikel 1. De erkende laboratoria voor klinische biologie zoals bedoeld in het koninklijk besluit van 3 december 1999 betreffende de erkenning van de laboratoria voor klinische biologie door de Minister tot wiens bevoegdheid de Volksgezondheid behoort, worden erkend om de opleiding te geven zoals bedoeld in artikel 3, 4°,  van het koninklijk besluit van 21 september 2020 waarbij aan personen die wettig niet bevoegd zijn de geneeskunde te beoefenen, in het kader van de coronavirus COVID-19 epidemie, toelating wordt verleend om bepaalde laboratoriumonderzoeken te verrichten. Art. 2. De artsen en apothekers-klinisch biologen werkzaam in het kader van de in artikel 1 bedoelde erkende laboratoria voor klinische biologie, worden erkend om de in artikel 1 bedoelde opleiding te geven. Art. 3. Dit besluit treedt in werking op de dag waarop het in het Belgisch Staatsblad wordt bekendgemaakt en treedt buiten werking op 1 oktober 2021. Brussel, 21 september 2020. M. DE BLOCK