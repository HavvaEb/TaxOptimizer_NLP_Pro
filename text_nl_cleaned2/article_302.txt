Besluit van de Vlaamse Regering betreffende de inschakeling van exploitanten van diensten voor het verhuren van voertuigen met bestuurder in het vervoer van personen van en naar een vaccinatiecentrum in het kader van de nationale vaccinatiecampagne tegen COVID-19 Rechtsgronden Dit besluit is gebaseerd op: - het decreet van 20 maart 2020 over maatregelen in geval van een civiele noodsituatie met betrekking tot de volksgezondheid, artikel 5. Vormvereisten De volgende vormvereisten zijn vervuld: - De Inspectie van Financiën heeft haar advies gegeven op 19/02/2021; - Er is geen advies gevraagd aan de Raad van State, met toepassing van artikel 3, § 1, van de wetten op de Raad van State, gecoördineerd op 12 januari 1973. Motivering Dit besluit is gebaseerd op de volgende motieven: - Gelet op de dringende noodzakelijkheid; - Overwegende dat het noodzakelijk is om te faciliteren dat de volledig sector van het individueel bezoldigd personenvervoer kan worden ingeschakeld in het vervoer van personen naar vaccinatiecentra; - Overwegende dat exploitanten van diensten voor het verhuren van voertuigen met bestuurder, conform hun nog geldende vergunning op basis van het decreet van 20 april 2001 betreffende de organisatie van het personenvervoer over de weg slechts contracten kunnen sluiten met gebruikers van minstens 3u; - Overwegende dat deze voorwaarde het zeer moeilijk dan wel onmogelijk maakt om deze exploitanten in te zetten in het vervoer naar de vaccinatiecentra. Juridisch kader Dit besluit sluit aan bij de volgende regelgeving: - het decreet van 29 maart 2019 betreffende het individueel bezoldigd personenvervoer, artikel 43; - het decreet van 20 april 2001 betreffende de organisatie van het personenvervoer over de weg, opgeheven bij het decreet van 29 maart 2019 betreffende het individueel bezoldigd personenvervoer, artikel 42. Initiatiefnemer Dit besluit wordt voorgesteld door de Vlaamse minister van Mobiliteit en Openbare Werken. Na beraadslaging, DE VLAAMSE REGERING BESLUIT: Artikel 1. De exploitatievoorwaarden, vermeld in artikel 42, § 1, 4°  tot en met 6°,  van het decreet van 20 april 2001 betreffende de organisatie van het personenvervoer over de weg, zoals dat van kracht was tot 1 januari 2020, met toepassing van artikel 43 van het decreet van 29 maart 2019 betreffende het individueel bezoldigd personenvervoer, zijn niet van toepassing wat betreft het vervoer van personen van of naar een vaccinatiecentrum in het kader van de nationale vaccinatiecampagne tegen COVID-19. Art. 2. Het bevoegde college kan, in afwijking van artikel 42, §  4 van het decreet van 20 april 2001 betreffende de organisatie van het personenvervoer over de weg, zoals dat van kracht was tot 1 januari 2020, met toepassing van artikel 43 van het decreet van 29 maart 2019 betreffende het individueel bezoldigd personenvervoer, de specifieke tarieven bepalen voor ritten die worden uitgevoerd van of naar een vaccinatiecentrum in het kader van de nationale vaccinatiecampagne tegen COVID-19. Art. 3. Dit besluit treedt in werking op 26 februari 2021. Art. 4. De Vlaamse minister, bevoegd voor het gemeenschappelijk vervoer, is belast met de uitvoering van dit besluit. Brussel, 26 februari 2021. De minister-president van de Vlaamse Regering, J. JAMBON De Vlaamse minister van Mobiliteit en Openbare Werken L. PEETERS