Ministerieel besluit tot wijziging van het ministerieel besluit van 30 september 2020 tot vaststelling van de bijkomende tegemoetkoming van de verplichte verzekering voor geneeskundige verzorging en uitkeringen in de reiskosten van gedialyseerde rechthebbenden, van kankerpatiënten en in het kader van de revalidatie in geval van vervoer met een ziekenwagen wegens de gezondheidsmaatregelen genomen in het kader van de COVID-19 pandemie De Minister van Sociale Zaken en Volksgezondheid, Gelet op de wet betreffende de verplichte verzekering voor geneeskundige verzorging en uitkeringen, gecoördineerd op 14 juli 1994, artikelen 34, 10°  gewijzigd bij de wetten van 12 augustus 2000 en 13 juli 2006, en 37, § 11 aangevuld bij de wet van 22 februari 1998 en gewijzigd bij de wet van 12 augustus 2000; Gelet op het ministerieel besluit van 30 september 2020 tot vaststelling van de bijkomende tegemoetkoming van de verplichte verzekering voor geneeskundige verzorging en uitkeringen in de reiskosten van gedialyseerde rechthebbenden, van kankerpatiënten en in het kader van de revalidatie in geval van vervoer met een ziekenwagen wegens de gezondheidsmaatregelen genomen in het kader van de COVID-19 pandemie; Gelet op het advies van het Comité van de verzekering voor geneeskundige verzorging, gegeven op 5 oktober 2020 met toepassing van artikel 2, eerste lid, van het koninklijk besluit nr. 20 van 13 mei 2020 houdende tijdelijke maatregelen in de strijd tegen de COVID-19 pandemie en ter verzekering van de continuïteit van zorg in de verplichte verzekering voor geneeskundige verzorging; Gelet op het advies van de inspecteur van Financiën, gegeven op 21 december 2020; Gelet op de akkoordbevinding van de Staatssecretaris voor Begroting, gegeven op 4 februari 2021; Gelet op de wetten op de Raad van State, gecoördineerd op 12 januari 1973, artikel 3, § 1; Gelet op de dringende noodzakelijkheid; Overwegende dat het absoluut noodzakelijk is om, zowel voor de patiënten als voor de ambulancediensten, snel zekerheid te verschaffen over de modaliteiten voor verlenging van de tijdelijke financiële tegemoetkoming in de kosten voor specifieke beschermingsmaatregelen en het materiaal dat worden ingezet in het kader van de COVID-19 pandemie voor vervoer per ambulance vereist voor de patiënten besmet met het virus waarvan de behandeling niet kan worden onderbroken (dialyse, kankerbehandeling, ...); Overwegende het ministerieel besluit van 24 januari 1985 tot vaststelling van de tegemoetkoming van de verplichte verzekering voor geneeskundige verzorging en uitkeringen in de reiskosten van de gedialyseerde rechthebbenden; Overwegende het ministerieel besluit van 6 juli 1989 tot uitvoering van artikel 37, § 11 van de wet betreffende de verplichte verzekering voor geneeskundige verzorging en uitkeringen, gecoördineerd op 14 juli 1994; Overwegende het ministerieel besluit van 14 december 1995 tot vaststelling van de tegemoetkoming van de verplichte verzekering voor geneeskundige verzorging en uitkeringen in de reiskosten in verband met de revalidatie; Overwegende het koninklijk besluit van 28 april 2011 tot vaststelling van de tegemoetkoming van de verplichte verzekering voor geneeskundige verzorging en uitkeringen in de reiskosten van patiënten jonger dan 18 jaar, opgevolgd in een revalidatiecentrum waarmee het Comité van de verzekering voor geneeskundige verzorging een type revalidatieovereenkomst heeft gesloten, Besluit : Artikel 1. Artikel 2 van het ministerieel besluit van 30 september 2020 tot vaststelling van de bijkomende tegemoetkoming van de verplichte verzekering voor geneeskundige verzorging en uitkeringen in de reiskosten van gedialyseerde rechthebbenden, van kankerpatiënten en in het kader van de revalidatie in geval van vervoer met een ziekenwagen wegens de gezondheidsmaatregelen genomen in het kader van de COVID-19 pandemie, wordt aangevuld met de woorden: "De tegemoetkoming zoals bedoeld in artikel 1 kan worden aangevraagd tot en met 31 maart 2021 voor de ritten uitgevoerd tussen 1 maart 2020 en 30 november 2020.". Art. 2. In artikel 3 van hetzelfde besluit worden de woorden "31 augustus 2020" vervangen door de woorden "30 november 2020". Art. 3. De toepassingsmodaliteiten bedoeld in artikel 2, derde lid van hetzelfde besluit zijn van toepassing bij bekendmaking van dit besluit. Art. 4. Dit besluit heeft uitwerking met ingang van 31 augustus 2020. Gegeven te Brussel, 19 februari 2021. De Minister van Sociale Zaken en Volksgezondheid, Fr. VANDENBROUCKE