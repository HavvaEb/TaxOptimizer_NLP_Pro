Besluit van de Vlaamse Regering tot wijziging van artikel 3, eerste lid, en artikel 4, derde lid, van het besluit van de Vlaamse Regering van 8 januari 2021 tot uitvoering van artikel 34/1, tweede lid, en artikel 47/1 van het decreet van 21 november 2003 betreffende het preventieve gezondheidsbeleid en tot wijziging van het besluit van de Vlaamse Regering van 12 juni 2020 tot uitvoering van het decreet van 29 mei 2020 tot organisatie van de meldingsplicht en het contactonderzoek in het kader van COVID-19 Rechtsgronden Dit besluit is gebaseerd op: - het decreet van 21 november 2003 betreffende het preventieve gezondheidsbeleid, artikel 47/1, § 1, tweede lid, en § 2, vijfde lid, ingevoegd bij het decreet van 18 december 2020. Vormvereisten De volgende vormvereisten zijn vervuld: - De Inspectie van Financiën heeft advies gegeven op 27 januari 2021. - Er is geen advies gevraagd aan de Raad van State, met toepassing van artikel 3, § 1, van de wetten op de Raad van State, gecoördineerd op 12 januari 1973. Er is een dringende noodzakelijkheid omdat het Overlegcomité op 22 januari 2021 heeft beslist met ingang van ten laatste 29 januari 2021 de duur van de isolatie te verlengen van 7 dagen tot 10 dagen voor de (ambulante) personen met COVID-19, hetgeen in lijn is met de aanbeveling van het European Centre for Disease Prevention and Control en de World Health Organization en omdat een rechtsgrond voor een vrijstelling van de maatregelen, vermeld in artikel 47/1, §  2, eerste en tweede lid, van het decreet van 21 november 2003 ontbreekt, waardoor de voormelde maatregelen voor sommige grensscholieren die reizen in het kader van het leerplichtonderwijs en sommige personen die reizen in het kader van grensoverschrijdend co-ouderschap, tegen de beslissing van het Overlegcomité van 8 januari 2021 in, van toepassing zijn. Initiatiefnemer Dit besluit wordt voorgesteld door de Vlaamse minister van Welzijn, Volksgezondheid, Gezin en Armoedebestrijding. Na beraadslaging, DE VLAAMSE REGERING BESLUIT: Artikel 1. In artikel 3, eerste lid, van het besluit van de Vlaamse Regering van 8 januari 2021 tot uitvoering van artikel 34/1, tweede lid, en artikel 47/1 van het decreet van 21 november 2003 betreffende het preventieve gezondheidsbeleid en tot wijziging van het besluit van de Vlaamse Regering van 12 juni 2020 tot uitvoering van het decreet van 29 mei 2020 tot organisatie van de meldingsplicht en het contactonderzoek in het kader van COVID-19 wordt het woord "zeven" telkens vervangen door het woord "tien". Voor zover een persoon als vermeld in artikel 47/1, § 1, eerste lid, van het decreet van 21 november 2003, voor de inwerkingtreding van dit besluit in tijdelijke afzondering is gegaan en de termijn van die tijdelijke afzondering nog niet is afgelopen op de dag van de inwerkingtreding van dit besluit, blijft de termijn van tijdelijke afzondering, zoals van kracht voor de inwerkingtreding van dit besluit, gelden. Art. 2. Aan artikel 4, derde lid, van hetzelfde besluit worden een punt 15°  en een punt 16°  toegevoegd, die luiden als volgt: "15°  grensscholieren die reizen in het kader van het leerplichtonderwijs; 16°  personen die reizen in het kader van grensoverschrijdend co-ouderschap.". Art. 3. Dit besluit treedt in werking op de dag die volgt op de bekendmaking ervan in het Belgisch Staatsblad. Art. 4. De Vlaamse minister, bevoegd voor de gezondheids- en woonzorg, is belast met de uitvoering van dit besluit. Brussel, 29 januari 2021. De minister-president van de Vlaamse Regering, J. JAMBON De Vlaamse minister van Welzijn, Volksgezondheid, Gezin en Armoedebestrijding, W. BEKE