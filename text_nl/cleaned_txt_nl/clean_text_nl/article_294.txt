Koninklijk besluit tot wijziging van tabel g, eerste afdeling, rubriek i, van de bijlage bij het koninklijk besluit nr. 41 van 30 januari 1987, tot vaststelling van het bedrag van de proportionele fiscale geldboeten op het stuk van de belasting over de toegevoegde waarde VERSLAG AAN DE KONING Sire, Het ontwerp van koninklijk besluit dat wij ter ondertekening aan Uwe Majesteit voorleggen, heeft tot doel tabel G, eerste afdeling, rubriek I, 2. A) van het koninklijk besluit nr. 41 van 30 januari 1987, tot vaststelling van het bedrag van de proportionele fiscale geldboeten op het stuk van de belasting over de toegevoegde waarde, te wijzigen. Het aldaar opgenomen boetetarief wordt tijdelijk verminderd van 15 pct. naar 10 pct. Deze vermindering van het boetetarief is ingegeven door een harmonisering met het boetetarief van toepassing bij gehele of gedeeltelijke niet-betaling of niet-tijdige betaling van de belasting waarvan de opeisbaarheid blijkt uit andere aangiften dan deze bedoeld in artikel 53, § 1, eerste lid, 2°  van het Btw-Wetboek (periodieke btw-maand- of kwartaalaangiften). Meer in het bijzonder wordt bedoeld de harmonisering met de boeten voor gehele of gedeeltelijke niet-betaling of niet-tijdige betaling bedoeld in volgende rubrieken van dezelfde tabel en afdeling van het koninklijk nr. 41: - Rubriek Ibis (aangifte MOSS bedoeld in artikel 58ter, § 5 en artikel 58quater, § 5, van het Btw-Wetboek); - Rubriek II (bijzondere btw-aangifte bedoeld in artikel 53ter, 1°,  van het Btw-Wetboek) - Rubriek III, eerste streepje (bijzondere btw-aangifte inzake de intracommunautaire verwerving van nieuwe vervoermiddelen als bedoeld in artikel 53nonies van het Btw-Wetboek) - Rubriek III, tweede streepje (intracommunautair verwerving accijnsproducten als bedoeld in artikel 58, §  1bis, van het Btw-Wetboek) De aanpassing van het boetetarief is van toepassing van 1 april 2021 tot 30 juni 2021. De Minister onder wiens bevoegdheden Financiën valt bepaalt de regels betreffende de uitvoering van deze wijziging. Dit is, Sire, de draagwijdte van het besluit dat U wordt voorgelegd, Ik heb de eer te zijn, Sire, Van Uwe Majesteit, de zeer eerbiedige en zeer getrouwe dienaar, De Minister van Financiën, V. VAN PETEGHEM 29 MAART 2021. - Koninklijk besluit tot wijziging van tabel g, eerste afdeling, rubriek i, van de bijlage bij het koninklijk besluit nr. 41 van 30 januari 1987, tot vaststelling van het bedrag van de proportionele fiscale geldboeten op het stuk van de belasting over de toegevoegde waarde FILIP, Koning der Belgen, Aan allen die nu zijn en hierna wezen zullen, Onze Groet. Gelet op artikel 84, derde lid van het Wetboek van de belasting over de toegevoegde waarde; Gelet op het advies van de Inspecteur van Financiën, gegeven op 23 februari 2021; Gelet op de akkoordbevinding van de Staatssecretaris voor Begroting, gegeven op 26 februari 2021; Gelet op advies nr. 68.935/3 van de Raad van State, gegeven op 25 maart 2021 met toepassing van artikel 84, § 1, eerste lid, 2°,  van de wetten op de Raad van State, gecoördineerd op 12 januari 1973; Gelet op de regelgevingsimpactanalyse uitgevoerd overeenkomstig de artikelen 6 en 7 van de wet van 15 december 2013 houdende diverse bepalingen inzake administratieve vereenvoudiging; Op de voordracht van de Minister van Financiën, Hebben Wij besloten en besluiten Wij : Artikel 1. In afdeling 1, I, 2. A) van tabel G van de bijlage bij het koninklijk besluit nr. 41 van 30 januari 1987 tot vaststelling van het bedrag van de proportionele fiscale geldboeten op het stuk van de belasting over de toegevoegde waarde, wordt de boete vastgelegd op 10 pct. van de verschuldigde belasting voor de periode van 1 april 2021 tot 30 juni 2021. Art. 2. De Minister bevoegd voor Financiën, is belast met de uitvoering van dit besluit. Gegeven te Brussel, 29 maart 2021. FILIP Van Koningswege : De Minister van Financiën, V. VAN PETEGHEM