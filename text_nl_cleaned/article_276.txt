Ministerieel besluit tot wijziging van het ministerieel besluit van 27 november 2017 tot vaststelling van de retributies voor het verstrekken van inlichtingen, getuigschriften, kopieën en uittreksels door de Algemene Administratie van de Patrimoniumdocumentatie in uitvoering van het Wetboek der registratie-, hypotheek- en griffierechten en van het Wetboek der Successierechten De Vice-Eerste Minister en Minister van Financiën, Gelet op het Wetboek der Successierechten, inzonderheid op de artikelen 90, 143 tot 146 en 160; Gelet op het Wetboek der Registratie-, Hypotheek- en Griffierechten, inzonderheid op artikel 236; Gelet op het advies van de Inspecteur van Financiën, gegeven op 21 februari 2020; Gelet op de akkoordbevinding van de Minister van Begroting, gegeven op 23 april 2020; Gelet op het advies nr. 67/320/3 van de Raad van State, gegeven op 28 mei 2020, met toepassing van artikel 84, § 1, eerste lid, 2°,  van de wetten op de Raad van State, gecoördineerd op 12 januari 1973, gewijzigd bij de wet van 20 januari 2014, Besluit : Artikel 1. In artikel 1 van het ministerieel besluit van 27 november 2017 tot vaststelling van de retributies voor het verstrekken van inlichtingen, getuigschriften, kopieën en uittreksels door de Algemene Administratie van de Patrimoniumdocumentatie in uitvoering van het Wetboek der registratie-, hypotheek- en griffierechten en van het Wetboek der Successierechten worden de volgende wijzigingen aangebracht: 1°  de punten 4°,  b) en 5°,  b) worden aangevuld met de woorden: « , ongeacht er een of meerdere oorspronkelijke of aanvullende aangiften zijn; »; 2°  het punt 6°  wordt vervangen als volgt: « 6°  voor het opzoeken in het kader van een door overlijden ontbonden huwgemeenschap, van de vergoedingen die de overleden echtgenoot betreffen, zoals deze blijken uit geregistreerde overeenkomsten en verklaringen betreffende onroerende goederen : 45 EUR met of zonder resultaat; ». Art. 2. In hetzelfde besluit wordt een artikel 1bis ingevoegd, luidende: « De inlichtingen, getuigschriften, kopieën en uittreksels worden pas verstrekt na de betaling van de verschuldigde retributie. ». Art. 3. In artikel 2 van hetzelfde besluit, wordt tussen het derde en vierde lid, een nieuw lid ingevoegd, luidende: « Het aanvangsindexcijfer is het indexcijfer der consumptieprijzen voor de maand november 2017. ». Art. 4. Dit besluit treedt in werking op de eerste dag van de maand na afloop van een termijn van tien dagen te rekenen van de dag volgend op de bekendmaking ervan in het Belgisch Staatsblad. Brussel, 2 juni 2020. A. DE CROO