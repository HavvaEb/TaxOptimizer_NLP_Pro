Koninklijk besluit tot wijziging van artikel 2 van het koninklijk besluit van 9 februari 2017 tot uitvoering van artikel 323/1 van het Wetboek van de inkomstenbelastingen 1992 houdende de elektronische uitwisseling van de gegevens met betrekking tot de hypothecaire leningen en individuele levensverzekeringen VERSLAG AAN DE KONING Sire, Het ontwerp van koninklijk besluit dat ik de eer heb aan Uwe Majesteit ter ondertekening voor te leggen, beoogt een wijziging aan het artikel 2 van het koninklijk besluit van 9 februari 2017. Dit koninklijk besluit bepaalt de gegevens met betrekking tot de hypothecaire leningen, afgesloten door hun cliënten, die de kredietinstellingen aan de Federale Overheidsdienst Financiën moeten bezorgen overeenkomstig de bepalingen van het artikel 323/1 WIB92. De COVID-19-crisis zorgde echter bij heel wat burgers voor inkomstenverlies, leidende tot moeilijkheden bij de afbetaling van hypothecaire kredieten. Door de charters met betrekking tot het uitstel van betaling van hypothecaire kredieten gesloten tussen de Minister van Financiën, de Nationale Bank van België en Febelfin, kunnen de door de crisis financieel getroffen personen onder bepaalde voorwaarden aan hun bank een uitstel van betaling van hun hypothecair krediet, geldig voor een bepaald aantal maanden, vragen. Om deze mogelijkheid op fiscaal vlak te concretiseren heeft het Vlaamse Gewest daarom bij het Programmadecreet van 18 december 2020 een paragraaf 3 ingevoegd in artikel 145 46/1 van het Wetboek van de inkomstenbelastingen 1992, om rekening te houden met de verlenging van de looptijd van de lening, na uitstel van betaling dat op zijn verzoek aan de belastingplichtige is toegestaan wegens de civiele noodsituatie met betrekking tot de volksgezondheid. Naar aanleiding van een overleg met de bevoegde autoriteiten van het Waalse Gewest is er ook beslist dat deze in de nabije toekomst een gelijkaardige bepaling voorzien. De FOD Financiën is momenteel echter niet in staat om over de nodige informatie te beschikken om de hypothecaire kredieten te bepalen waarvoor een "COVID-19"-uitstel van betaling werd toegekend. Dit besluit heeft daarom tot doel het aanpassen van gegevens van het fiscaal attest dat door de kredietinstellingen aan de FOD Financiën moet worden bezorgd, om ook de informatie te bevatten met betrekking tot het toegekende uitstel van betaling, met name het aantal maanden uitstel. In zijn advies 69.710/3 van 20 juli 2021 heeft de Raad van State de opmerking geformuleerd dat het advies aan de Gegevensbeschermingsautoriteit zal moeten worden ingewonnen over dit besluit betreffende de verwerking van de persoonsgegevens. Er moet echter worden opgemerkt dat de toevoeging op het attest van informatie betreffende de verlenging van de hypothecaire lening ten gevolge van de COVID-19-crisis slechts een aanvullende modaliteit is van de gegevens met betrekking tot de voorziene eindvervaldag van de lening en de eventuele wijzigingen ervan, waarover de FOD Financiën reeds beschikt krachtens artikel 2 van het koninklijk besluit van 9 februari 2017. De toenmalige Commissie voor de bescherming van de persoonlijke levenssfeer heeft zich in haar advies n°  02/2017 van 11 januari 2017 reeds gunstig uitgesproken over deze gegevens. Het werd bijgevolg niet passend geacht om een nieuw advies in te winnen. Ik heb de eer te zijn, Sire, Van Uwe Majesteit, de zeer eerbiedige en zeer getrouwe dienaar, De Minister van Financiën, V. VAN PETEGHEM Advies 69.710/3 van 20 juli 2021 over een ontwerp van koninklijk besluit `tot wijziging van het artikel 2 van het koninklijk besluit van 9 februari 2017 tot uitvoering van artikel 323/1 van het Wetboek van de inkomstenbelastingen 1992 houdende de elektronische uitwisseling van de gegevens met betrekking tot de hypothecaire leningen en individuele levensverzekeringen' Op 23 juni 2021 is de Raad van State, afdeling Wetgeving, door de Minister van Financiën verzocht binnen een termijn van dertig dagen, van rechtswege verlengd(*) tot 9 augustus 2021, een advies te verstrekken over een ontwerp van koninklijk besluit `tot wijziging van het artikel 2 van het koninklijk besluit van 9 februari 2017 tot uitvoering van artikel 323/1 van het Wetboek van de inkomstenbelastingen 1992 houdende de elektronische uitwisseling van de gegevens met betrekking tot de hypothecaire leningen en individuele levensverzekeringen'. Het ontwerp is door de derde kamer onderzocht op 13 juli 2021 . De kamer was samengesteld uit Wilfried Van Vaerenbergh, kamervoorzitter, Jeroen Van Nieuwenhove en Koen Muylle, staatsraden, Jan Velaers en Bruno Peeters, assessoren, en Astrid Truyens, griffier. Het verslag is uitgebracht door Frédéric Vanneste, eerste auditeur. De overeenstemming tussen de Franse en de Nederlandse tekst van het advies is nagezien onder toezicht van Marnix Van Damme, kamervoorzitter . Het advies, waarvan de tekst hierna volgt, is gegeven op 20 juli 2021 . 1. Met toepassing van artikel 84, § 3, eerste lid, van de wetten op de Raad van State, gecoördineerd op 12 januari 1973, heeft de afdeling Wetgeving zich toegespitst op het onderzoek van de bevoegdheid van de steller van de handeling, van de rechtsgrond, alsmede van de vraag of aan de te vervullen vormvereisten is voldaan. Strekking en rechtsgrond van het ontwerp 2. Artikel 2 van het koninklijk besluit van 9 februari 2017 `tot uitvoering van artikel 323/1 van het Wetboek van de inkomstenbelastingen 1992 houdende de elektronische uitwisseling van de gegevens met betrekking tot de hypothecaire leningen, individuele levensverzekeringen en rechtsbijstandsverzekeringen' (1) bepaalt de gegevens die moeten worden meegedeeld door de kredietinstellingen of -organismen die hypothecaire leningen toestaan waarvan kapitaalaflossingen en/of interesten recht kunnen geven op een belastingvoordeel. Het voor advies voorgelegde ontwerp van koninklijk besluit strekt ertoe die lijst van gegevens aan te vullen met een nieuw gegeven, namelijk "het aantal maanden duurtijdverlenging van de lening als gevolg van het betalingsuitstel in het kader van de coronacrisis, toegekend ingevolge de uitvoering van gewestelijke maatregelen". 3. Het ontwerp vindt rechtsgrond in artikel 323/1, § 2, van het Wetboek van de inkomstenbelastingen 1992. Luidens die bepaling heeft de in paragraaf 1 van dat artikel vermelde mededeling plaats binnen de termijn en in de vorm die door de Koning worden bepaald en bepaalt hij eveneens de gegevens die moeten worden meegedeeld. Vormvereisten 4. Het ontwerp vult de lijst aan van de gegevens die door de kredietinstellingen of -organismen met betrekking tot de betrokken belastingplichtigen moeten worden verstrekt aan de administratie. Het ontwerp heeft bijgevolg betrekking op de verwerking van persoonsgegevens. Artikel 36, lid 4, van verordening (EU) 2016/679 van het Europees Parlement en de Raad van 27 april 2016 `betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming)' (hierna: AVG), gelezen in samenhang met artikel 57, lid 1, c), en overweging 96 van die verordening, voorziet in een verplichting om de toezichthoudende autoriteit, in dit geval de Gegevensbeschermingsautoriteit bedoeld in de wet van 3 december 2017 `tot oprichting van de Gegevensbeschermingsautoriteit', te raadplegen bij het opstellen van een voorstel voor een door een nationaal parlement vast te stellen wetgevingsmaatregel, of een daarop gebaseerde regelgevingsmaatregel in verband met verwerking. (2) Het advies van de Gegevensbeschermingsautoriteit zal bijgevolg nog moeten worden ingewonnen. Indien de aan de Raad van State voorgelegde tekst ten gevolge van het inwinnen van het voornoemde advies nog wijzigingen zou ondergaan, (3) moeten de gewijzigde of toegevoegde bepalingen, ter inachtneming van het voorschrift van artikel 3, § 1, eerste lid, van de wetten op de Raad van State, aan de afdeling Wetgeving worden voorgelegd. De griffier,   De voorzitter, A. Truyens   W. Van Vaerenbergh _______ Nota's (*) Deze verlenging vloeit voort uit artikel 84, § 1, eerste lid, 2°,  in fine, van de wetten op de Raad van State, gecoördineerd op 12 januari 1973, waarin wordt bepaald dat deze termijn van rechtswege wordt verlengd met vijftien dagen wanneer hij begint te lopen tussen 15 juli en 31 juli of wanneer hij verstrijkt tussen 15 juli en 15 augustus. (1) Zowel in het opschrift, in de aanhef als in artikel 1 van het ontwerp wordt nog melding gemaakt van het vroegere opschrift van dat besluit, hetgeen moet worden verholpen. (2) Zie GwH 14 januari 2021, nr. 2/2021, B.7.3. (3) Namelijk andere wijzigingen dan diegene waarvan in dit advies melding wordt gemaakt of wijzigingen die ertoe strekken tegemoet te komen aan hetgeen in dit advies wordt opgemerkt. 16 SEPTEMBER 2021. - Koninklijk besluit tot wijziging van artikel 2 van het koninklijk besluit van 9 februari 2017 tot uitvoering van artikel 323/1 van het Wetboek van de inkomstenbelastingen 1992 houdende de elektronische uitwisseling van de gegevens met betrekking tot de hypothecaire leningen en individuele levensverzekeringen FILIP, Koning der Belgen, Aan allen die nu zijn en hierna wezen zullen, Onze Groet. Gelet op het Wetboek van de inkomstenbelastingen 1992, artikel 323/1; ingevoegd bij de wet van 18 december 2016 tot regeling van de erkenning en de afbakening van crowdfunding en houdende diverse bepalingen inzake financiën; Gelet op het Wetboek van de inkomstenbelastingen 1992, artikel 145 46/1 ; Gelet op het KB/WIB92; Gelet op het koninklijk besluit van 9 februari 2017 tot uitvoering van artikel 323/1 van het Wetboek van de inkomstenbelastingen 1992 houdende de elektronische uitwisseling van de gegevens met betrekking tot de hypothecaire leningen en individuele levensverzekeringen, artikel 2; Overwegende dat het gaat om de aanpassing van een uitvoeringsbesluit van een bestaande wetgeving en dit besluit op zich geen enkele nieuwe budgettaire weerslag heeft; Gelet op het advies 69.710/3 van de Raad van State, gegeven op 20 juli 2021, met toepassing van artikel 84, § 1, eerste lid, 2°,  van de wetten op de Raad van State, gecoördineerd op 12 januari 1973; Op de voordracht van de minister van Financiën, Hebben Wij besloten en besluiten Wij : Artikel 1. Artikel 2 van het koninklijk besluit van 9 februari 2017 tot uitvoering van artikel 323/1 van het Wetboek van de inkomstenbelastingen 1992 houdende de elektronische uitwisseling van de gegevens met betrekking tot de hypothecaire leningen en individuele levensverzekeringen wordt aangevuld met een streepje, luidende: " - het aantal maanden duurtijdverlenging van de lening als gevolg van het betalingsuitstel in het kader van de coronacrisis, toegekend ingevolge de uitvoering van gewestelijke maatregelen." Art. 2. De minister bevoegd voor Financiën is belast met de uitvoering van dit besluit. Gegeven te Brussel, 16 september 2021. FILIP Van Koningswege : De Minister van Financiën V. VAN PETEGHEM