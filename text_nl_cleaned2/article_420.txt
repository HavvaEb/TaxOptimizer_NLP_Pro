Koninklijk besluit tot wijziging van bepaalde maatregelen betreffende het rijbewijs naar aanleiding van de COVID-19-crisis FILIP, Koning der Belgen, Aan allen die nu zijn en hierna wezen zullen, Onze Groet. Gelet op de wet betreffende de politie over het wegverkeer, gecoördineerd op 16 maart 1968, artikel 1, eerste lid, artikel 21, vervangen bij de wet van 9 juli 1976 en gewijzigd bij de wet van 18 juli 1990, artikel 26, vervangen bij de wet van 9 juli 1976 en artikel 46, vervangen bij de wet van 18 juli 1990; Gelet op het koninklijk besluit van 23 maart 1998 betreffende het rijbewijs; Gelet op het koninklijk besluit betreffende het rijbewijs voor voertuigen van categorie B; Gelet op de betrokkenheid van de gewestregeringen; Gelet op de wetten op de Raad van State, gecoördineerd op 12 januari 1973, artikel 3, § 1; Gelet op de dringende noodzakelijkheid; Overwegende het koninklijk besluit van 23 april 2020 houdende maatregelen betreffende het rijbewijs naar aanleiding van de COVID-19-crisis, bekendgemaakt op 7 mei 2020; Overwegende het koninklijk besluit van 28 augustus 2020 tot wijziging van bepaalde maatregelen betreffende het rijbewijs naar aanleiding van de COVID-19-crisis, bekendgemaakt op 7 september 2020; Overwegende dat deze koninklijke besluiten bepaalden dat het voorlopig rijbewijs, dat na 15 maart 2020 verstrijkt, aanvankelijk tot 30 september 2020 en vervolgens tot 31 december 2020 worden verlengd om geen onbeheersbare toestroom te creëren in de gemeenten die verantwoordelijk zijn voor de afgifte van het voorlopig rijbewijs en waarvoor een reëel risico bestond dat zij zonder een dergelijke maatregel een abnormaal groot aantal houders van een voorlopig rijbewijs zouden moeten ontvangen die willen weten hoe zij hun situatie in deze periode van voortdurende bezorgdheid moeten beheren; Overwegende dat enerzijds het besluit van de Waalse Regering van 24 september 2020 tot wijziging van het besluit van de Waalse Regering van 8 mei 2020 houdende noodmaatregelen inzake de hervatting van de rijopleiding en tot opheffing van het besluit van de Waalse Regering van 17 maart 2020 houdende noodmaatregelen inzake rijopleiding, dat met name de geldigheidsduur van theoretisch examens verlengd heeft tot 31 mei 2021 om begrijpelijke reden dat, gezien de nieuwe corona-maatregelen in de examencentra en de rijscholen, deze volzet bleken tot eind 2020; Overwegende dat anderzijds het SARS-CoV-2-virus opnieuw sterk in België circuleert en op dit moment redelijkerwijs kan worden ingeschat dat de situatie eind 2020 niet opgelost zal zijn; Overwegende dat nalaten een koninklijk besluit te nemen om het voorlopig rijbewijs te verlengen twee dingen zal veroorzaken: 1) een indrukwekkende toestroom van mensen naar het gemeentebestuur om inlichtingen omtrent deze verlening bij gebrek aan enige officiële online informatie; 2) een indrukwekkende toestroom van mensen naar rijscholen voor 6u scholing om ofwel praktisch examen af te leggen met een rijschool ofwel een voorlopig rijbewijs M12 te behalen; Overwegende dat de rijscholen al volzet zijn tot eind dit jaar en dat de inschrijvingen voor volgend jaar zeker niet uitblijven; Overwegende dat het niet wenselijk is om in deze periode een sneeuwbaleffect te veroorzaken en dat het daarom belangrijk en nuttig is de voorlopige rijbewijzen te verlengen tot een datum die heden doet vermoeden dat zij onveranderd blijft, opdat men zich niet onnodig naar het gemeentebestuur zou begeven; Overwegende dat de gezamenlijke strijd tegen de COVID-19-pandemie niet ten koste moet gaan van de verkeersveiligheid; Overwegende dat geen enkele indicator suggereert dat de verkeersveiligheid lijdt onder de uitzonderlijke verlenging van voorlopige rijbewijzen die na 15 maart 2020 verstrijken tijdens de huidige COVID-19-crisis; Overwegende dat de door de federale staat vastgestelde datum overal in België bindend is, aangezien het voorlopig rijbewijs op Belgisch niveau geldig wordt gemaakt; Overwegende dat er reden is om aan te nemen dat op dit moment de datum van 30 september 2021 voldoende tijd biedt om weer tot een normale situatie te komen, zowel op het vlak van gezondheid als in rijscholen, examencentra en gemeentebesturen; Overwegende dat deze datum makkelijk kan worden overgenomen door de regeringen van de gewesten die tot dusver uitstel hebben verleend tot eind 2020 en door het Waals gewest dat een verlenging tot 31 mei 2021 heeft voorzien; Overwegende dat eveneens het uitstellen van de einddatum voor voorlopige rijbewijzen zal toelaten dat de examencentra in alle gewesten de examens van kandidaten met een voorlopig rijbewijs ruimer spreiden en zo het aantal kandidaten per dag en per uur kunnen verminderen; Overwegende dat het ook dringend noodzakelijk is om over dit onderwerp te communiceren voordat burgers met deze documenten zich naar de examencentra haasten en zo nodeloze congestie veroorzaken; Overwegende dat het koninklijk besluit van 28 augustus 2020 de geldigheid van de overige documenten, bedoeld in het koninklijk besluit van 23 april 2020, niet verlengd heeft aangezien de COVID-19-crisis tijdens de zomervakantie in kracht leek af te nemen; Overwegende dat de mogelijkheid van een situatie zoals deze van maart 2020 nu snel groter wordt en dat men opnieuw kan geconfronteerd worden met problemen om de gemeentediensten te bezoeken of theoretisch examen af te leggen in een examencentrum; Overwegende dat de maatregelen die werden voorzien tot 30 september 2020 en niet werden verlengd door het koninklijk besluit van 28 augustus 2020 opnieuw in voege moeten gesteld worden om het aantal verplaatsingen van burgers te verminderen. De datum van 30 september 2020 moet daarom in dit besluit door een nieuwe datum vervangen worden; Op de voordracht van de Minister van Mobiliteit, Hebben Wij besloten en besluiten Wij : Artikel 1. In artikel 90quinquies van het koninklijk besluit van 23 maart 1998 betreffende het rijbewijs, ingevoegd bij het koninklijk besluit van 23 april 2020 en gewijzigd bij het koninklijk besluit van 28 augustus 2020, worden de woorden "31 december 2020" en de woorden "30 september 2020" vervangen door de woorden "30 september 2021". Art. 2. In artikel 1 van het koninklijk besluit van 23 april 2020 gewijzigd bij het koninklijk besluit van 28 augustus 2020, worden de woorden "31 december 2020" en de woorden "30 september 2020" vervangen door de woorden "30 september 2021". Art. 3. In artikel 1 en 2 van het koninklijk besluit van 28 augustus 2020, worden de woorden "31 december 2020" en de woorden "30 september 2020" vervangen door de woorden "30 september 2021". Art. 4. Dit besluit treedt in werking op 16 maart 2020. Art. 5. De minister bevoegd voor het Wegverkeer is belast met de uitvoering van dit besluit. Gegeven te Brussel, 13 december 2020. FILIP Van Koningswege : De Minister van Mobiliteit, G. GILKINET