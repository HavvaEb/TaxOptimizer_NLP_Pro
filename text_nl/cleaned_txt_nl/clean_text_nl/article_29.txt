Oproep tot kandidaten 1 Reglementering Krachtens artikel 3 van het koninklijk besluit van 21 januari 2007 tot vaststelling van de regels waarbij ambtenaren van de algemene fiscale administraties ter beschikking worden gesteld van de procureur des Konings of van de arbeidsauditeur teneinde hen bij te staan in de uitoefening van hun taken, kunnen ter beschikking worden gesteld: -3 Nederlandstalige ambtenaren in het ambtsgebied van het hof van beroep van Brussel; - 4 ambtenaren in het ambtsgebied van het hof van beroep van Antwerpen. Deze oproep tot kandidaten heeft tot doel om de 7 vacante betrekkingen in te vullen en eventueel een reserve aan te leggen. 2. Wie mag zich kandidaat stellen? De vastbenoemde ambtenaren van de Federale Overheidsdienst Financiën die behoren tot een graad van niveau B of van de klasse A1 tot A3 van een algemene fiscale administratie en die een nuttige ervaring van minimum vier jaar inzake fiscale materies kunnen aantonen. Zij hebben bij de laatste evaluatie de vermelding "uitzonderlijk" of "voldoet aan de verwachtingen" verkregen. 3. Functiebeschrijving De functie bestaat erin de procureur des Konings of de arbeidsauditeur bij te staan in de uitoefening van zijn taken, in de behandeling van fiscale dossiers of dossiers met een fiscaal aspect. Gedurende hun terbeschikkingstelling hebben deze ambtenaren de hoedanigheid van Officier van Gerechtelijke Politie. Ze delen derhalve in de taken die normaal zijn voorbehouden aan de procureur des Konings in het kader van een fiscale strafprocedure. Van zodra fiscale elementen in een dossier aan het licht treden kan de procureur des Konings de ter beschikking van hem gestelde ambtenaar opdragen het dossier te analyseren en hem zijn opmerkingen en suggesties mee te delen alvorens te beslissen of er wel of geen aanleiding toe is een onderzoek uit te voeren of zich te wenden tot de onderzoeksrechter. 4. Informatie over de terbeschikkingstelling De terbeschikkingstelling geldt voor een termijn van 6 jaar. Zij is hernieuwbaar voor termijnen van maximum twee jaar, mits eensluidend advies van de procureur-generaal. Tijdens de terbeschikkingstelling is de ambtenaar onderworpen aan het hiërarchisch gezag van de procureur des Konings of van de arbeidsauditeur. Tijdens de terbeschikkingstelling blijft de FOD Financiën de wedde uitbetalen aan de ambtenaar. Het betreft een voltijdse terbeschikkingstelling. Alle bijkomende informatie betreffende de terbeschikkingstelling kan teruggevonden worden in het Koninklijk besluit van 21 januari 2007 tot vaststelling van de regels waarbij ambtenaren van de algemene fiscale administraties ter beschikking worden gesteld van de procureur des Konings of van de arbeidsauditeur teneinde hen bij te staan in de uitoefening van hun taken. 5.vereiste competenties De belangrijkste competenties voor een terbeschikkingstelling bij de procureur des Konings of de arbeidsauditeur zijn: Generieke competenties • Beschikken over de inzet, de wil en de ambitie om resultaten te boeken en de verantwoordelijkheid op zich nemen voor de correctheid van ondernomen acties. • De eigen groei actief plannen en beheren in functie van zijn/haar mogelijkheden, interesses en ambities door het eigen functioneren kritisch in vraag te stellen en zich continu nieuwe inzichten, vaardigheden en kennis eigen te maken. • Integer handelen in overeenstemming met de verwachtingen van de organisatie, vertrouwelijkheid respecteren, verbintenissen nakomen en elke vorm van partijdigheid vermijden • De ter beschikking gestelde ambtenaar moet zich mondeling duidelijk en verstaanbaar kunnen uitdrukken. Technische competenties • Theoretische en praktische kennis van fiscale materies, inzonderheid Pb, VenB of BTW. • Praktische kennis van de typologieën inzake grootschalige fraude. • Praktische kennis van de interactie tussen Justitie, de politie en de fiscale administraties. • Kennis van de structuur en het functioneren van de verschillende diensten van de FOD Financiën en de parketten van de betrokken administratieve standplaatsen. De kennis van de strafrechtelijke procedures inzake de strijd tegen de fiscale fraude wordt als een meerwaarde beschouwd. Het beschikken van een goede motivatie voor en visie op de functie is ook belangrijk. 6. Selectieprocedure De ambtenaren die wensen te solliciteren voor deze terbeschikkingstelling dienen gebruik te maken van het bijgevoegde inschrijvingsformulier. De behoorlijk ingevulde, gedateerde en ondertekende formulieren moeten via elektronische weg naar het adres po@minfin.fed.be met als onderwerp: "kandidatuur parket" worden ingediend binnen een termijn van 15 werkdagen volgend op de publicatie van deze oproep in het Belgisch Staatsblad. Er zal per e-mail ontvangst worden gemeld van de kandidatuur. De ontvankelijkheid van de kandidatuur wordt nagegaan. Indien de kandidatuur niet ontvankelijk blijkt te zijn wordt ze verworpen. De kandidaat wordt via e-mail in kennis gesteld van de verwerping. Een eerste selectie wordt gedaan op basis van de ontvangen kandidaturen. De jury, bestaande uit een afgevaardigde van de Stafdienst P&O van de FOD Financiën, een vertegenwoordiger van het College van procureurs-generaal en een vertegenwoordiger van een fiscale administratie, beoordeelt de door de kandidaat aangevoerde nuttige ervaring. Als nuttige ervaring wordt beschouwd elke activiteit die kan bijdragen tot het succesvol uitvoeren van de functie in kwestie en die betrekking heeft op minstens één van de technische vaardigheden die vereist zijn. Enkel de nuttige ervaring vermeld op het ingediende inschrijvingsformulier wordt in aanmerking genomen. De kandidaten worden alleen toegelaten tot de selectie als ze over de vereiste relevante professionele ervaring beschikken. De niet weerhouden kandidaten worden per mail op de hoogte gebracht. Indien de kandidaat afwezig is bij één van de selectieproeven, wordt hij automatisch uitgesloten. De technische competenties worden voorafgaandelijk geëvalueerd op basis van een meerkeuzevragenlijst. De kandidaten zijn geslaagd indien ze minstens 60 % behalen. De score van de technische proef telt voor 50 % mee in het eindresultaat. Enkel de eerste 15 geslaagde kandidaten voor Brussel en de eerste 20 geslaagde kandidaten voor Antwerpen zullen worden uitgenodigd voor een interview. De eerste selectie op basis van de kandidaturen en de evaluatie van de technische vaardigheden zijn gemeenschappelijk voor alle standsplaatsen. Het vervolg van de selectie, met name het interview, wordt georganiseerd per standplaats in de gebouwen van de respectievelijke parketten van de procureur des Konings of procureur-generaal waar de ambtenaren tewerkgesteld zullen worden. Voor het interview wordt per standplaats een jury samengesteld; de jury staat onder leiding van een afgevaardigde van de stafdienst P&O van de FOD Financiën, een vertegenwoordiger van het betrokken Parket-Generaal en een vertegenwoordiger van een fiscale administratie worden toegevoegd. Tijdens het interview worden de generieke competenties en de motivatie beoordeeld. De motivatie wordt als belangrijk beschouwd en weegt zwaarder door in de eindscore. Indien de motivatie onvoldoende is volgens de selectiecommissie, is de kandidaat niet geslaagd voor het interview. De kandidaten zijn geslaagd indien ze minstens 60 % behalen. De score van de mondelinge proef telt mee voor 50 % in het eindresultaat. Op het einde van de procedure wordt er een geïntegreerde score opgesteld op basis van de resultaten van de technische proef en het interview. Elk onderdeel telt voor 50 % van de eindscore mee. Na deze integratie worden de laureaten gerangschikt op basis van de behaalde punten. Op basis van het resultaat van deze selectie worden, per administratieve standplaats, de kandidaten gerangschikt door het Directiecomité van de FOD Financiën. De Minister van Financiën wijst de ter beschikking te stellen ambtenaren aan op voordracht van het directiecomité en op eensluidend advies van de betrokken procureur-generaal. Voor bijkomende informatie over de inhoud van de functie en de arbeidsregeling: - Voor Brussel: Mevr. VAN DER EECKEN Nathalie, eerste substituut gespecialiseerd in fiscale zaken, tel.: 02/508.71.48 (nathalie.vandereecken@just.fgov.be) - Voor Antwerpen: de heer Steven DE WINTER, eerste substituut gespecialiseerd in fiscale zaken, tel.: 03/257.91.81 (steven.dewinter@just.fgov.be) De kandidaat die geslaagd is voor de selectie, maar niet in nuttige orde werd gerangschikt, wordt opgenomen op een reservelijst die maximaal twee jaar geldig blijft. Voor vragen over het statuut van de terbeschikkingstelling, mail naar po@minfin.fed.be met als onderwerp: "detachering parket". Hans D'HONDT, Voorzitter van het Directiecomité Voor de raadpleging van de tabel, zie beeld