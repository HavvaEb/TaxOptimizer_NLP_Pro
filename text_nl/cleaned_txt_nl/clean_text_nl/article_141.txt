Besluit van de Regering van de Franse Gemeenschap van bijzondere machten nr. 48 houdende diverse bepalingen inzake het onderwijs voor sociale promotie in het kader van de COVID-19-gezondheidscrisis De Regering van de Franse Gemeenschap, Gelet op het decreet van 14 november 2020 tot toekenning van bijzondere machten aan de Regering om te reageren op de tweede golf van de "COVID-19"-gezondheidscrisis, artikel 1, § 1, f) en h); Gelet op het decreet van 16 april 1991 betreffende het onderwijs voor sociale promotie; Gelet op het besluit van de Regering van de Franse Gemeenschap van bijzondere machten nr. 9 van 7 mei 2020 houdende diverse bepalingen inzake onderwijs voor sociale promotie in het kader van de COVID-19-gezondheidscrisis; Gelet op het advies nr. 68.675 van de Raad van State, gegeven op 20 januari 2021, met toepassing van artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973; Overwegende het advies van de Algemene Raad voor het onderwijs voor sociale promotie, gegeven op 27 november 2020; Overwegende de « gendertest » van 18 december 2020 uitgevoerd met toepassing van artikel 4, tweede lid, 1°,  van het decreet van 7 januari 2016 houdende integratie van de genderdimensie in het geheel van de beleidslijnen van de Franse Gemeenschap; Overwegende dat de gezondheidscrisis van het coronavirus COVID-19 vereist dat de eisen voor de praktische organisatie van bepaalde lesactiviteiten worden aangepast om te reageren op de organisatorische en materiële moeilijkheden die verband houden met deze crisis, in de specifieke gevallen van organisaties in gevangenissen, stages, professionele leer- en opleidingsactiviteiten en geïntegreerde proeven, waarvan de organisatorische voorwaarden onderworpen zijn aan factoren die extern zijn aan onderwijsinstellingen voor sociale promotie; Overwegende de gezondheidscrisis in verband met het COVID-19-coronavirus en de socio-economische gevolgen ervan, waarbij de digitale transitie en organisatorische veranderingen de sleutel zullen zijn tot een snelle hervatting in veel activiteitensectoren; Overwegende dat het onderwijs voor sociale promotie, naast opleidingsactiviteiten, een instrument heeft dat bijzonder geschikt is voor de behoeften van sectoren inzake korte opleidingen waardoor vaardigheden en kennis kunnen worden verbeterd zonder dat een formele bekrachtiging nodig is, in het bijzonder met het oog op gekwalificeerd personeel bij de hervatting; Gelet op de dringende noodzakelijkheid om de capaciteit van onderwijsinstellingen voor sociale promotie te versterken voor de organisatie van opleidingsactiviteiten door het maximum van één procent van de dotatie aan organieke lestijden die aan deze activiteit wordt besteed, te verhogen; Gelet op de dringende noodzakelijkheid gemotiveerd door de noodzaak om zo snel mogelijk de studenten en de onderwijsinstellingen voor sociale promotie in te lichten over de nieuwe nadere regels voorgesteld door dit besluit van bijzondere machten om hen in staat te stellen zich zo goed mogelijk te organiseren; Overwegende dat de organisatie van de instellingen voor sociale promotie en het gebruik van dotatie-lestijden over ten minste twee kalenderjaren vastgesteld worden; Op de voordracht van de Minister van Onderwijs voor sociale promotie; Na beraadslaging, Besluit : Artikel 1. In artikel 2 van het besluit van de Regering van de Franse Gemeenschap van bijzondere machten nr. 9 van 7 mei 2020 houdende diverse bepalingen inzake onderwijs voor sociale promotie in het kader van de COVID-19-gezondheidscrisis, bekrachtigd door het decreet van 9 december 2020, worden de volgende wijzigingen aangebracht : 1°  de woorden « op 31 december 2020 » worden vervangen door de woorden « op 31 augustus 2021 »; 2°  artikel 2 wordt aangevuld met een lid, luidend als volgt : « Deze mogelijkheid is beperkt tot de volgende onderwijseenheden : a) de onderwijseenheden verstrekt in gevangenissen; b) de onderwijseenheden voor stage of professionele leer- of opleidingsactiviteiten; c) de onderwijseenheden voor geïntegreerde proef voor zover ze gekoppeld zijn aan de onderwijseenheden vermeld in littera b) ». Art. 2.  In afwijking van artikel 14, derde lid, van het decreet van 16 april 1991 betreffende het onderwijs voor sociale promotie kunnen de onderwijseenheden met een begindatum in het academiejaar 2020-2021 meer dan 365 dagen worden georganiseerd op voorwaarde dat de einddatum van deze onderwijseenheden uiterlijk op 31 december 2021 valt. Deze mogelijkheid is beperkt tot de volgende onderwijseenheden : a) onderwijseenheden verstrekt in gevangenissen; b) onderwijseenheden voor stage of professionele leer- of opleidingsactiviteiten; c) onderwijseenheden voor geïntegreerde proef voor zover ze gekoppeld zijn aan de onderwijseenheden vermeld in littera b). Art. 3. In afwijking van artikel 91/6, eerste lid, 5°,  en tweede lid, van hetzelfde decreet, voor de jaren 2021 en 2022, zijn de opleidingsactiviteiten uitgesloten van het maximum van 10% van de dotatie aan organieke lestijden bedoeld in artikel 82 van hetzelfde decreet. In afwijking van artikel 91/6, derde lid, van hetzelfde decreet, voor de jaren 2021 en 2022, mag het totaal van lestijden besteed aan opleidingsactiviteiten het maximum van 5% van de dotatie aan organieke lestijden bedoeld in artikel 82 van hetzelfde decreet niet overschrijden. Art. 4. Dit besluit treedt in werking de dag waarop het in het Belgisch Staatsblad wordt bekendgemaakt, met uitzondering van artikel 1 dat uitwerking heeft met ingang van 31 december 2020. Art. 5. De Minister van Onderwijs voor sociale promotie is belast met de uitvoering van dit besluit. Brussel, 4 februari 2021. De Minister-President, P.-Y. JEHOLET De Minister van Hoger Onderwijs, Onderwijs voor sociale promotie, Universitaire ziekenhuizen, Hulpverlening aan de Jeugd, Justitiehuizen, Jeugd, Sport en Promotie van Brussel, V. GLATIGNY