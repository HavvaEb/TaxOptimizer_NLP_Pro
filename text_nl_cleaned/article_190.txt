Wet teneinde uitstel toe te staan voor de toezending en de goedkeuring van de jaarrekening van skeyes voor het jaar 2019 ten gevolge van de maatregelen genomen in het kader van de COVID-19-crisis (1) FILIP, Koning der Belgen, Aan allen die nu zijn en hierna wezen zullen, Onze Groet. De Kamer van volksvertegenwoordigers heeft aangenomen en Wij bekrachtigen, hetgeen volgt : Artikel 1. Deze wet regelt een aangelegenheid als bedoeld in artikel 74 van de Grondwet. Art. 2. Voor de toepassing van deze wet wordt verstaan onder: 1°  de wet van 21 maart 1991: de wet van 21 maart 1991 betreffende de hervorming van sommige economische overheidsbedrijven; 2°  het beheerscontract: het derde beheerscontract van 11 april 2014 tussen de Staat en skeyes, zoals goedgekeurd bij koninklijk besluit van 25 april 2014 tot goedkeuring van het derde beheerscontract tussen de Staat en skeyes en zoals gewijzigd door het koninklijk besluit van 29 augustus 2019 tot goedkeuring van de eerste wijziging aan het derde beheerscontract tussen de Staat en skeyes; het beheerscontract werd van rechtswege verlengd met het bericht van de minister van Mobiliteit van 24 juni 2019; 3°  de minister: de minister van Mobiliteit. Art. 3.  §  1. In afwijking van artikel 27, §  3, eerste lid, van de wet van 21 maart 1991, maakt de raad van bestuur van skeyes uiterlijk op 30 juni 2020 de jaarrekening van het boekjaar 2019, tezamen met het jaarverslag en het verslag van het college van commissarissen ter goedkeuring over aan de minister. §  2. In afwijking van artikel 27, §  3, derde lid, van de wet van 21 maart 1991 zendt de minister de in artikel 27, §  3, eerste lid, bedoelde stukken vóór 31 juli 2020 ter nazicht over aan het Rekenhof. Art. 4. Deze wet treedt in werking de dag waarop ze in het Belgisch Staatsblad wordt bekendgemaakt. Kondigen deze wet af, bevelen dat zij met 's Lands zegel zal worden bekleed en door het Belgisch Staatsblad zal worden bekendgemaakt. Gegeven te Brussel, 7 mei 2020. FILIP Van Koningswege : De Minister van Mobiliteit, belast met skeyes en de Nationale Maatschappij der Belgische spoorwegen, Fr. BELLOT Met 's Lands zegel gezegeld : De Minister van Justitie, K. GEENS _______ Nota (1) Zitting 2019-2020 Kamer van Volksvertegenwoordigers Parlementaire bescheiden: Doc. Kamer nr. 55 1162 001: Wetsvoorstel. 002: Advies van de Raad van State. 003: Verslag van de commissie. 004: Tekst aangenomen door de commissie. 005: Tekst aangenomen door de plenaire vergadering en aan de Koning ter bekrachtiging voorgelegd.