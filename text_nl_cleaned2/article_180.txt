Dienst Reglementering. - Akkoord in onderling overleg tussen de bevoegde autoriteiten van België en Luxemburg ter verlenging van het Akkoord in onderling overleg van 19 mei 2020 met betrekking tot de situatie van de grensarbeiders in de context van de strijd tegen de verspreiding van COVID-19, zoals verlengd door de akkoorden van 19 juni 2020, van 24 augustus 2020 en van 7 december 2020 1. Inleiding Op 19 mei 2020 sloten Luxemburg en België een Akkoord in onderling overleg op basis van artikel 25, paragraaf 3 van de Overeenkomst tussen het Koninkrijk België en het Groothertogdom Luxemburg tot voorkoming van dubbele belasting en tot regeling van sommige andere aangelegenheden inzake belastingen van inkomen en van vermogen, en het desbetreffende Slotprotocol, ondertekend op 19.09.1970, zoals gewijzigd door de Avenanten van 11.12.2002 en 16.07.2009 (hierna het "Akkoord"). Dit Akkoord werd gepubliceerd in het Belgisch Staatsblad van 29 mei 2020, editie 1, bl. 38448. 2. Verlenging Het Akkoord voorziet dat het kan worden verlengd vanaf 1 juli 2020 tot het einde van elke maand indien beide bevoegde autoriteiten zulks schriftelijk overeenkomen ten minste één week voor de aanvang van de maand. Het Akkoord voorziet dat het unilateraal door elke bevoegde autoriteit kan worden beëindigd door daarvan kennis te geven aan de andere bevoegde autoriteit. Deze kennisgeving dient te gebeuren ten laatste één week voor de aanvang van de betreffende kalendermaand. In dat geval zal het Akkoord ophouden van toepassing te zijn vanaf de 1ste dag van de betreffende kalendermaand. Op 19 juni 2020 hebben de bevoegde autoriteiten van Luxemburg en België een eerste akkoord gesloten dat het Akkoord verlengt tot 31 augustus 2020. Op 24 augustus 2020 hebben de bevoegde autoriteiten van Luxemburg en België een tweede akkoord gesloten dat het Akkoord verlengt tot 31 december 2020. Op 7 december 2020 hebben de bevoegde autoriteiten van Luxemburg en België een derde akkoord gesloten dat het Akkoord verlengt tot 31 maart 2021. In deze context komen de bevoegde autoriteiten van Luxemburg en België overeen de toepassing van het Akkoord een vierde keer te verlengen tot 30 juni 2021. 3. Bekendmaking Dit verlengingsakkoord zal worden gepubliceerd in het Belgisch Staatsblad. Overeengekomen door de ondergetekende bevoegde autoriteiten op 12 maart 2021: Voor de bevoegde autoriteit van België : P. De Vos, Adviseur-generaal Federale Overheidsdienst Financiën van België Voor de bevoegde autoriteit van Luxemburg : P. Toussing, Directeur van de belastingen, Luxemburg