Wet houdende dringende bepalingen tot wijziging van het Gerechtelijk Wetboek en tot regeling van de telewerkvergoeding van het gerechtspersoneel in het kader van de gezondheidscrisis ten gevolge van het coronavirus COVID-19 FILIP, Koning der Belgen, Aan allen die nu zijn en hierna wezen zullen, Onze Groet. De Kamer van volksvertegenwoordigers heeft aangenomen en Wij bekrachtigen hetgeen volgt: HOOFDSTUK 1. - Algemene bepaling Artikel 1. Deze wet regelt een aangelegenheid als bedoeld in artikel 74 van de Grondwet. HOOFDSTUK 2. - Wijzigingen van het Gerechtelijk Wetboek Art. 2. In artikel 120 van het Gerechtelijk Wetboek, eerste en derde lid, gewijzigd bij de wetten van 21 december 2009 en 5 februari 2016, wordt het cijfer "73" telkens vervangen door het cijfer "75". Art. 3. In artikel 121, tweede lid, van hetzelfde Wetboek, ingevoegd bij de wet van 5 februari 2016, wordt het cijfer "73" vervangen door het cijfer "75". Art. 4. In artikel 122, tweede lid, van hetzelfde Wetboek, ingevoegd bij de wet van 5 februari 2016, wordt het cijfer "73" vervangen door het cijfer 75". Art. 5. Artikel 354 van hetzelfde Wetboek, vervangen bij de wet van 25 april 2007 en gewijzigd bij de wet van 10 april 2014, wordt aangevuld met een lid, luidende: "De Koning bepaalt de nadere regels van het telewerken van het gerechtspersoneel.". Art. 6. In artikel 383, § 2, van hetzelfde Wetboek, laatstelijk gewijzigd bij de wet van 19 oktober 2015, worden de volgende wijzigingen aangebracht: 1°  in het tweede lid, eerste zin, wordt het woord "tweemaal" vervangen door het woord "viermaal"; 2°  in het derde lid, tweede zin, wordt het woord "tweemaal" vervangen door het woord "viermaal". Art. 7. In artikel 1249/4 van hetzelfde Wetboek, ingevoegd bij de wet van 21 december 2018, wordt een paragraaf 1/1 ingevoegd, luidende: " §  1/1. Ten aanzien van de geadresseerde, worden de termijnen die vanaf een via het register gedane kennisgeving of mededeling beginnen te lopen, berekend: 1°  vanaf de dag die volgt op de dag van het bericht van opening wanneer het gaat om de kennisgeving van een in artikel 1249/5, §  2, bedoelde oproeping, of van een in artikel 1249/5, § 3, bedoelde beslissing; 2°  vanaf de dag die volgt op de dag van de verzending in de andere gevallen, tenzij de geadresseerde het tegendeel kan bewijzen. In de in artikel 1, 1°,  bedoelde gevallen wordt de kennisgeving bij gebreke van een bericht van opening binnen de twee werkdagen na de verzending van de kennisgeving, als ongedaan beschouwd en wordt overgegaan tot de kennisgeving in papieren vorm.". HOOFDSTUK 3. - Vergoeding toegekend aan het gerechtspersoneel voor telewerken in het kader van de gezondheidscrisis ten gevolge van het coronavirus COVID-19 Art. 8. Een vergoeding voor telewerkkosten wordt toegekend aan het gerechtspersoneel welke werd gehouden telewerk te verrichten als gevolg van de maatregelen genomen in het kader van de gezondheidscrisis ten gevolge van het coronavirus COVID-19 voor de periode tussen 18 maart 2020 en de inwerkingtreding van het koninklijk besluit bedoeld in artikel 354, zesde lid, van het Gerechtelijk Wetboek en uiterlijk op 31 augustus 2021. Deze vergoeding dekt de kosten van verbindingen en communicaties en bedraagt 20 euro per maand. HOOFDSTUK 4. - Inwerkingtreding Art. 9. De artikelen 2, 3, 4 en 6 hebben uitwerking met ingang van 20 april 2021. Artikel 5 treedt in werking op de dag waarop deze wet in het Belgisch Staatsblad wordt bekendgemaakt. Artikel 7 treedt in werking op 1 juni 2021. Kondigen deze wet af, bevelen dat zij met `s Lands zegel zal worden bekleed en door het Belgisch Staatsblad zal worden bekendgemaakt. Gegeven te Brussel, 10 mei 2021. FILIP Van Koningswege : De minister van Justitie, V. VAN QUICKENBORNE Met 's Lands zegel gezegeld : De Minister van Justitie, V. VAN QUICKENBORNE _______ Nota Kamer van volksvertegenwoordigers (www.dekamer.be): Stukken: 55-1922 Integraal verslag: 6 mei 2021