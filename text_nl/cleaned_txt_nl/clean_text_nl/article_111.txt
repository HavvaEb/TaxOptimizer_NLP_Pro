Ministerieel besluit houdende uitvoering van het besluit van de Waalse Regering van bijzondere machten nr. 26 van 28 april 2020 tot toekenning, op tijdelijke basis, van een aanvullende steun op het overbruggingsrecht ten gunste van zelfstandigen in het kader van de crisis van het coronavirus COVID-19 en tot wijziging van verschillende wetgevingen en reglementeringen De Minister van Economie, Gelet op het decreet van 15 december 2011 houdende organisatie van de begroting, de boekhouding en de verslaggeving van de Waalse openbare bestuurseenheden; Gelet op het decreet van 21 december 2016 houdende de toekenning van steun via een in het Waalse Gewest geïntegreerd steunportfolio aan projectontwikkelaars en kleine en middelgrote ondernemingen, ter bevordering van het ondernemerschap of de groei, en strekkende de oprichting van een databank van authentieke bronnen die verbonden is met die geïntegreerde portefeuille; Gelet op het decreet van 19 december 2019 houdende de algemene uitgavenbegroting van het Waalse Gewest voor het begrotingsjaar 2020; Gelet op het decreet van 17 maart 2020 tot toekenning van bijzondere machten aan de Waalse Regering in het kader van de gezondheidscrisis COVID-19; Gelet op de wet van 23 maart 2020 tot wijziging van de wet van 22 december 2016 houdende invoering van een overbruggingsrecht ten gunste van zelfstandigen en tot invoering van tijdelijke maatregelen in het kader van COVID-19 ten gunste van zelfstandigen; Gelet op het besluit van de Waalse Regering van 23 februari 2017 houdende uitvoering van de hoofdstukken 1, 3 en 4 van het decreet van 21 december 2016 houdende de toekenning van steun via een in het Waalse Gewest geïntegreerd steunportfolio aan projectontwikkelaars en kleine en middelgrote ondernemingen, ter bevordering van het ondernemerschap of de groei, en strekkende de oprichting van een databank van authentieke bronnen die verbonden is met die geïntegreerde portefeuille; Gelet op het besluit van de Waalse Regering van 8 juni 2017 houdende organisatie van de controle en de interne audit inzake de begroting, de boekhouding en de administratieve en begrotingscontrole van de diensten van de Waalse Regering, de administratieve diensten met een zelfstandige boekhouding, de gewestelijke ondernemingen, de instellingen en de Ombudsdienst van het Waalse Gewest; Gelet op het besluit van de Waalse Regering van bijzondere machten nr. 2 van 18 maart 2020 betreffende de tijdelijke opschorting van dwingende termijnen en termijnen voor het indienen van beroepen vastgesteld in de gezamenlijke Waalse wetgeving en reglementering of aangenomen krachtens deze, evenals die vastgesteld in de wetten en koninklijke besluiten vallend onder de bevoegdheden van het Waalse Gewest krachtens de bijzondere wet tot hervorming der instellingen van 8 augustus 1980; Gelet op het besluit van de Waalse Regering van bijzondere machten nr. 26 van 28 april 2020 tot toekenning, op tijdelijke basis, van een aanvullende steun op het overbruggingsrecht ten gunste van zelfstandigen in het kader van de crisis van het coronavirus COVID-19 en tot wijziging van verschillende wetgevingen en reglementeringen; Gelet op het rapport opgemaakt overeenkomstig artikel 3, 2°,  van het decreet van 11 april 2014 houdende uitvoering van de resoluties van de Vrouwenconferentie van de Verenigde Naties die in september 1995 in Peking heeft plaatsgehad en tot integratie van de genderdimensie in het geheel van de gewestelijke beleidslijnen; Gelet op het advies van de Inspecteur van Financiën, gegeven op 29 mei 2020; Gelet op de instemming van de Minister van Begroting, gegeven op 29 mei 2020; Gelet op de wetten op de Raad van State, gecoördineerd op 12 januari 1973, artikel 3, § 1, eerste lid; Gelet op de dringende noodzakelijkheid die het niet mogelijk maakt het advies van de afdeling wetgeving van de Raad van State af te wachten binnen een tot vijf dagen teruggebrachte termijn, met name vanwege de volgende bepalingen; Gelet op het overleg tussen de Regeringen van de deelentiteiten en de bevoegde federale overheden in de Nationale Veiligheidsraad, die sinds begin maart 2020 vergadert; Gelet op het ministerieel besluit van 23 maart 2020 houdende dringende maatregelen om de verspreiding van het coronavirus COVID-19 te beperken, gewijzigd bij de ministeriële besluiten van 24 maart 2020, 3 april 2020, 17 april 2020, 30 april 2020, 8 mei 2020, 15 mei 2020, 20 mei 2020 en 25 mei 2020; Gelet op de verklaring van WHO in verband met de kenmerken van het coronavirus COVID-19, in het bijzonder de sterke besmettelijkheid en het sterfelijkheidsrisico; Overwegende dat WHO op 11 maart 2020 het coronavirus COVID-19 als een pandemie gelabeld heeft; Overwegende dat WHO op 16 maart 2020 zijn dreigingsniveau voor het coronavirus COVID-19, die de wereldeconomie destabiliseert en zich snel over de wereld spreidt, naar de hoogste graad heeft opgetrokken; Gelet op de verspreiding van het coronavirus COVID-19 op Europees grondgebied en in België; Gelet op de dringende noodzakelijkheid en het gezondheidsrisico dat het coronavirus COVID-19 voor de Belgische bevolking inhoudt; Overwegende dat het, om de verspreiding van het virus te vertragen en te beperken, nodig is onmiddellijk de in overweging genomen maatregelen te bevelen, welke onontbeerlijk blijken op vlak van volksgezondheid; Overwegende dat het gevaar zich over het grondgebied van alle landen verspreidt; dat het in het algemeen belang is dat er samenhang gegeven wordt aan de getroffen maatregelen om de openbare orde in stand te houden, zodat de doeltreffendheid ervan hoogst mogelijk is; Overwegende dat de rechtstreekse en onrechtstreekse gevolgen van de crisis een beheer op gewestelijk niveau vereisen; Overwegende dat de crisis de economische activiteit op het grondgebied van het Waalse Gewest kan vertragen; Overwegende dat het bijgevolg passend is de nodige maatregelen te nemen om de ondernemingen te ondersteunen; Gelet op de dringende noodzakelijk gemotiveerd door het feit dat de federale Minister van Veiligheid en Binnenlandse Zaken de sluiting heeft bevolen van een groot aantal ondernemingen die ten gevolge van de gezondheidscrisis COVID-19 grote economische schade lijden; Dat het noodzakelijk is om dringend steunmaatregelen te voorzien voor de getroffen ondernemingen, ten einde de economische schade te beperken; Dat de getroffen ondernemingen door de sluitingsmaatregelen hun omzet fors zien dalen, of zelfs helemaal verdwijnen, en dat hierdoor het inkomen van de ondernemers en van hun werknemers in het gedrang komt; Dat deze steun onder meer tot doel heeft om een golf van faillissementen te vermijden onder de ondernemingen die prangende liquiditeitsproblemen ondervinden ten gevolge van de crisis; Dat wanbetalingen ten gevolge van liquiditeitsproblemen een domino-effect in de economie zou kunnen veroorzaken, hetgeen ten alle koste moet vermeden worden; Dat deze problemen en effecten op zeer korte termijn voelbaar zullen zijn en dat het dus niet verantwoord is om enige vertraging op te lopen in het uitvoeren van de steunmaatregel; Dat de steun daarom zo snel mogelijk moet kunnen uitgekeerd worden, en de dringende noodzakelijkheid dus verantwoord is; Gelet op de bijzonder met redenen omklede dringende noodzakelijkheid, Besluit : Artikel 1. Voor de toepassing van dit ministerieel besluit wordt verstaan onder : 1°  de de minimis-Verordening: Verordening (EU) nr. 1407/2013 van de Commissie van 18 december 2013 betreffende de toepassing van de artikelen 107 en 108 van het Verdrag betreffende de werking van de Europese Unie op de-minimissteun; 2°  het decreet van 21 december 2016: het decreet van 21 december 2016 houdende de toekenning van steun via een in het Waalse Gewest geïntegreerd steunportfolio aan projectontwikkelaars en kleine en middelgrote ondernemingen, ter vergoeding van de diensten ter bevordering van het ondernemerschap of de groei, en strekkende de oprichting van een databank van authentieke bronnen die verbonden is met die geïntegreerde portefeuille; 3°  het besluit van de Waalse Regering van bijzondere machten: het besluit van de Waalse Regering van bijzondere machten nr. 26 van 28 april 2020 tot toekenning, op tijdelijke basis, van een aanvullende steun op het overbruggingsrecht ten gunste van zelfstandigen in het kader van de crisis van het coronavirus COVID-19 en tot wijziging van verschillende wetgevingen en reglementeringen; 4°  de begunstigde: de zelfstandige zoals bedoeld in artikel 1, 2°,  van het besluit van de Waalse Regering van bijzondere machten; 3°  de onderneming: de kleine onderneming bedoeld in artikel 3, § 2 en § 3, van het decreet van 11 maart 2004 betreffende de gewestelijke incentives ten gunste van kleine en middelgrote ondernemingen, waarvan het personeelsbestand en de financiële drempels degene zijn als bedoeld in artikel 2.2. van bijlage I bij Verordening (EU) nr. 651/2014 van de Commissie van 17 juni 2014 waarbij bepaalde categorieën steun op grond van de artikelen 107 en 108 van het Verdrag met de interne markt verenigbaar worden verklaard, en de in artikel 3, § 2 en § 5, van het decreet bedoelde zeer kleine onderneming; 6°  het volledige overbruggingsrecht: het jaarlijkse bedrag van de financiële uitkering bedoeld in artikel 1, 5°,  van het besluit van de Waalse Regering van bijzondere machten; 7°  de aanvullende steun: de aanvullende steun op het overbruggingsrecht die onder de voorwaarden bepaald in het besluit van de Waalse Regering van bijzondere machten wordt toegekend; 8°  de Administratie: de Waalse Overheidsdienst Economie, Tewerkstelling en Onderzoek; 7°  het webplatform: de webapplicatie, bedoeld in artikel 1, § 1, lid 1, 6°,  van het decreet van 21 december 2016, toegankelijk op het adres https://indemnitecovid.wallonie.be. Art. 2. De aanvullende steun of de in artikel 2, vierde lid, van het besluit van de Waalse Regering van bijzondere machten bedoelde steun wordt overeenkomstig de de minimis-Verordening toegekend. Art. 3. Er wordt een aanvullende steun ten belope van 2 500 EUR verleend aan de begunstigde of aan de onderneming die : 1°  vóór 13 maart 2020 in het Waalse Gewest eigenaar was van een vestigingseenheid als bedoeld in artikel I.2., 16°,  van het Wetboek van economisch recht; 2°  niet in aanmerking is gekomen voor een compensatievergoeding van 5.000 euro toegekend in het kader van het besluit van de Waalse Regering van 20 maart 2020 betreffende de toekenning van compensatievergoedingen in het kader van de maatregelen tegen het coronavirus COVID-19; 3°  vóór 5 mei 2020 een aanvraag voor het overbruggingsrecht heeft ingediend en zowel voor maart als voor april 2020 het volledige overbruggingsrecht heeft genoten. Een steun van 2.500 euro zoals bedoeld in artikel 2, vierde lid, van het besluit van de Waalse Regering van bijzondere machten, wordt toegekend aan de onderneming waarvan de zaakvoerder niet zelfstandig is, op voorwaarde dat, naast de voorwaarden bedoeld in het eerste lid, 1°  en 2°,  een meerderheid van haar werknemers tijdelijk werkloos is wegens overmacht voor de maanden maart en april 2020 in het kader van de maatregelen tegen het coronavirus COVID-19. Art. 4. Vanaf 1 juni 2020 en tot en met 30 juni 2020 dient de onderneming of de begunstigde via een formulier op het webplatform de aanvraag voor de aanvullende steun of de steun bedoeld in artikel 2, vierde lid, van het besluit van de Waalse Regering van bijzondere machten, bij de Administratie in. De onderneming waarvan de zaakvoerder zelfstandig is, mag haar aanvraag enkel indienen op naam van de exploitatiemaatschappij waarvan hij de zaakvoerder is. Bij het indienen van de aanvraag via het webplatform moet de onderneming of de begunstigde met name de volgende informatie verstrekken : 1°  haar/zijn nummer van de Kruispuntbank van Ondernemingen; 2°  een verklaring op erewoord die op het webplatform ingevuld moet worden; 3°  het rekeningnummer van de onderneming of van de begunstigde; 4°  voor de steun bedoeld in artikel 2, vierde lid, van het besluit van de Waalse Regering van bijzondere machten, het aantal dagen tijdelijke werkloosheid wegens overmacht in verband met de crisis in het kader van de maatregelen tegen het coronavirus COVID-19 voor alle werknemers van de onderneming gedurende de maanden maart 2020 en april 2020, evenals het aantal prestatiedagen onder het normale arbeidsregime voor alle werknemers van de onderneming in de tweede helft van maart 2020 en in de loop van april 2020. De onderneming of de begunstigde verklaart, via de verklaring op erewoord bedoeld in het eerste lid, 2°,  : 1°  dat er geen premie is aangevraagd als gevolg van de maatregelen tegen het coronavirus COVID-19 die door een andere deelstaat is toegekend; 2°  dat zij/hij de plafonds zoals bepaald in de de minimis-Verordening 1407/2013 niet overschrijdt, d.w.z. 200.000 euro over de laatste drie boekjaren; 3°  indien de aanvrager een onderneming is, de omzet en het balanstotaal bedoeld in artikel 2 van bijlage I bij Verordening 651/2014 van de Commissie van 17 juni 2014 waarbij bepaalde categorieën steun op grond van de artikelen 107 en 108 van het Verdrag met de interne markt verenigbaar worden verklaard, niet te overschrijden; 4°  indien de aanvrager een onderneming is, geen dividend op aandelen voor haar boekjaar 2020 uit te keren. De Administratie kan gebruik maken van de databanken die authentieke bronnen vormen om alle gegevens te verkrijgen die nodig zijn voor het onderzoek van het dossier. Art. 5. De dossiers met betrekking tot de aanvullende steun of de steun bedoeld in artikel 2, lid 4, van het besluit van de Waalse Regering van bijzondere machten worden behandeld door elk personeelslid van niveau A, B, C of D zoals bepaald in het besluit van de Waalse Regering van 18 december 2003 houdende de Waalse Ambtenarencode, dat door de directrice-generaal van de Administratie wordt aangewezen. De beslissing over de ontvankelijkheid, de betaling, de controle en invordering van de bijkomende steun of van de steun bedoeld in artikel 2, vierde lid, van het besluit van de Waalse Regering van bijzondere machten wordt genomen door elk personeelslid van niveau A zoals bepaald in het besluit van de Waalse Regering van 18 december 2003 houdende de Waalse Ambtenarencode, dat door de directrice-generaal van de Administratie wordt. Art. 6. De Administratie gaat de ontvankelijkheid van de aanvraag voor de aanvullende steun of de steun bedoeld in artikel 2, lid 4, van het besluit van de Waalse Regering van bijzondere machten na. Wanneer het dossier niet ontvankelijk is, schorst de Administratie de aanvraag voor de aanvullende steun of de steun bedoeld in artikel 2, vierde lid, van het besluit van de Waalse Regering van bijzondere machten en stelt zij de begunstigde daarvan in kennis, die zijn verzoek kan vervolledigen en aan een nieuw ontvankelijkheidsonderzoek kan onderwerpen. Als het dossier niet wordt aangevuld en onderworpen aan een nieuw ontvankelijkheidsonderzoek binnen een termijn van één maand te rekenen van de datum van schorsing, dan wordt de steunaanvraag definitief vernietigd. Art. 7. Indien de aanvraag aan de gestelde voorwaarden voldoet, wordt de begunstigde of de onderneming er elektronisch van in kennis gesteld dat de steun wordt toegekend. De betaling van de aanvullende steun of de steun bedoeld in artikel 2, vierde lid, van het besluit van de Waalse Regering van bijzondere machten kan uiterlijk binnen 30 dagen na de in lid 1 bedoelde informatie plaatsvinden. Art. 8. Dit besluit treedt in werking de dag waarop het ondertekend wordt. Namen, 29 mei 2020. W. BORSUS