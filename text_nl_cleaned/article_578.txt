Dienst Reglementering. - Akkoord in onderling overleg tussen de bevoegde autoriteiten van Frankrijk en België met betrekking tot de grensarbeiders in de context van de strijd tegen de verspreiding van COVID-19 Overwegende dat Frankrijk en België op 15 mei 2020 een akkoord in onderling overleg gesloten hebben (Belgisch Staatsblad van 26 mei 2020, editie 1, pagina 37837) op basis van artikel 24 van de Overeenkomst tussen Frankrijk en België van 10 maart 1964 tot voorkoming van dubbele belasting en tot regeling van wederzijdse administratieve en juridische bijstand inzake inkomstenbelastingen, zoals gewijzigd door de Avenanten van 15 februari 1971, van 8 februari 1999, van 12 december 2008 en van 7 juli 2009; Zijn de bevoegde autoriteiten van Frankrijk en België het volgende overeengekomen: 1. De toepassing van het akkoord in onderling overleg van 15 mei 2020 wordt verlengd tot 31 augustus 2020. 2. Er is overeengekomen dat voor de toepassing van paragraaf 7 van het aanvullend Protocol inzake grensarbeiders, dat aan de Overeenkomst werd toegevoegd door artikel 2 van het Avenant van 12 december 2008, de dagen waarop een grensarbeider thuis blijft, tot 31 augustus 2020 niet opgenomen blijven worden in het aantal dagen waarop de grenszone wordt verlaten, in toepassing van i) van b) van 7 van het genoemd Protocol. Goedgekeurd door de ondergetekende bevoegde autoriteiten op 23 juni 2020: Voor de bevoegde autoriteit van Frankrijk: Gaël Perraud Sous-directeur Voor de bevoegde autoriteit van België : Piet De Vos Adviseur-generaal FOD Financiën, België