Besluit van de Waalse Regering van bijzondere machten nr. 26 tot toekenning, op tijdelijke basis, van een aanvullende steun op het overbruggingsrecht ten gunste van zelfstandigen in het kader van de crisis van het coronavirus COVID-19 en tot wijziging van verschillende wetgevingen en reglementeringen De Waalse Regering, Gelet op de wet van 23 maart 2020 tot wijziging van de wet van 22 december 2016 houdende invoering van een overbruggingsrecht ten gunste van zelfstandigen en tot invoering van tijdelijke maatregelen in het kader van COVID-19 ten gunste van zelfstandigen; Gelet op het decreet van 11 maart 2004 betreffende de gewestelijke incentives ten gunste van kleine en middelgrote ondernemingen, artikel 4, eerste lid, 5°,  en artikel 10; Gelet op het decreet van 15 december 2011 houdende organisatie van de begroting, de boekhouding en de verslaggeving van de Waalse openbare bestuurseenheden; Gelet op het decreet van 19 december 2019 houdende de algemene uitgavenbegroting van het Waalse Gewest voor het begrotingsjaar 2020; Gelet op het decreet van 17 maart 2020 tot toekenning van bijzondere machten aan de Waalse Regering in het kader van de gezondheidscrisis COVID-19; Gelet op het besluit van de Waalse Regering van 8 juni 2017 houdende organisatie van de controle en de interne audit inzake de begroting, de boekhouding en de administratieve en begrotingscontrole van de diensten van de Waalse Regering, de administratieve diensten met een zelfstandige boekhouding, de gewestelijke ondernemingen, de instellingen en de Ombudsdienst van het Waalse Gewest; Gelet op het besluit van de Waalse Regering van 13 september 2019 tot vaststelling van de verdeling van de ministeriële bevoegdheden en tot regeling van de ondertekening van haar akten; Gelet op het besluit van de Waalse Regering van 26 september 2019 tot regeling van de werking van de Waalse Regering; Gelet op het besluit van de Waalse Regering van bijzondere machten nr. 2 van 18 maart 2020 betreffende de tijdelijke opschorting van dwingende termijnen en termijnen voor het indienen van beroepen vastgesteld in de gezamenlijke Waalse wetgeving en reglementering of aangenomen krachtens deze, evenals die vastgesteld in de wetten en koninklijke besluiten vallend onder de bevoegdheden van het Waalse Gewest krachtens de bijzondere wet tot hervorming der instellingen van 8 augustus 1980; Gelet op het besluit van de Waalse Regering van 20 maart 2020 betreffende de toekenning van compensatievergoedingen in het kader van de maatregelen tegen het coronavirus COVID-19; Gelet op het rapport opgesteld overeenkomstig artikel 3, 2°,  van het decreet van 11 april 2014 houdende uitvoering van de resoluties van de Vrouwenconferentie van de Verenigde Naties die in september 1995 in Peking heeft plaatsgehad; Gelet op het advies van de Inspecteur van Financiën, gegeven op 27 april 2020; Gelet op de instemming van de Minister van Begroting, gegeven op 28 april 2020; Gelet op de wetten op de Raad van State, gecoördineerd op 12 januari 1973, artikel 3, § 1, eerste lid; Gelet op de dringende noodzakelijkheid die het niet mogelijk maakt het advies van de afdeling wetgeving van de Raad van State af te wachten binnen een tot vijf dagen teruggebrachte termijn, met name vanwege de volgende bepalingen; Gelet op het overleg tussen de Regeringen van de deelentiteiten en de bevoegde federale overheden in de Nationale Veiligheidsraad, die sinds begin maart 2020 vergadert; Gelet op artikel 191 van het Verdrag betreffende de werking van de Europese Unie, dat het voorzorgsbeginsel huldigt in het kader van het beheer van een internationale gezondheidscrisis en de actieve voorbereiding op de potentialiteit van deze crisis; dat dit beginsel inhoudt dat het, wanneer een ernstig risico zich allerwaarschijnlijkst voor kan doen, de publieke overheden toekomt, dringende en voorlopige maatregelen aan te nemen; Gelet op de verklaring van de WGO in verband met de kenmerken van het coronavirus COVID-19, in het bijzonder de sterke besmettelijkheid en het sterfelijkheidsrisico; Overwegende dat de WGO op 11 maart 2020 het coronavirus COVID-19 als een pandemie gelabeld heeft; Overwegende dat de WGO op 16 maart 2020 zijn dreigingsniveau voor het coronavirus COVID-19, die de wereldeconomie destabiliseert en zich snel over de wereld spreidt, naar de hoogste graad heeft opgetrokken; Gelet op de verspreiding van het coronavirus COVID-19 op Europees grondgebied en in België; Gelet op de dringende noodzakelijkheid en het gezondheidsrisico dat het coronavirus COVID-19 voor de Belgische bevolking inhoudt; Overwegende dat het, om de verspreiding van het virus te vertragen en te beperken, nodig is onmiddellijk de in overweging genomen maatregelen te bevelen, welke onontbeerlijk blijken op vlak van volksgezondheid; Overwegende dat het gevaar zich over het grondgebied van het gehele land verspreidt; dat het in het algemeen belang is dat er samenhang gegeven wordt aan de getroffen maatregelen om de openbare orde in stand te houden, zodat de doeltreffendheid ervan hoogst mogelijk is; Gelet op het ministerieel besluit van 23 maart 2020 houdende dringende maatregelen om de verspreiding van het coronavirus COVID-19 te beperken, gewijzigd bij het ministerieel besluit van 24 maart 2020, het ministerieel besluit van 3 april 2020 en het ministerieel besluit van 17 april 2020; Gelet op de dringende noodzakelijk gemotiveerd door het feit dat de federale Minister van Veiligheid en Binnenlandse Zaken de sluiting heeft bevolen van een groot aantal ondernemingen die ten gevolge van de gezondheidscrisis COVID-19 grote economische schade lijden; Dat het noodzakelijk is om dringend steunmaatregelen te voorzien voor de getroffen ondernemingen, ten einde de economische schade te beperken; Dat de getroffen ondernemingen door de sluitingsmaatregelen hun omzet fors zien dalen, of zelfs helemaal verdwijnen, en dat hierdoor het inkomen van de ondernemers en van hun werknemers in het gedrang komt; Dat deze steun onder meer tot doel heeft om een golf van faillissementen te vermijden onder de ondernemingen die prangende liquiditeitsproblemen ondervinden ten gevolge van de crisis; Dat wanbetalingen ten gevolge van liquiditeitsproblemen een domino-effect in de economie zou kunnen veroorzaken, hetgeen ten alle koste moet vermeden worden; Dat deze problemen en effecten op zeer korte termijn voelbaar zullen zijn en dat het dus niet verantwoord is om enige vertraging op te lopen in het uitvoeren van de steunmaatregel; Dat de steun daarom zo snel mogelijk moet kunnen uitgekeerd worden, en de dringende noodzakelijkheid dus verantwoord is; Gelet op de bijzonder met redenen omklede dringende noodzakelijkheid; Op de voordracht van de Minister van Economie; Na beraadslaging, Besluit : Artikel 1. Voor de toepassing van dit besluit wordt verstaan onder : 1°  de Minister : de Minister bevoegd voor Economie; 2°  de begunstigden : de zelfstandigen die in aanmerking komen voor de tijdelijke maatregelen in het kader van COVID-19 overeenkomstig hoofdstuk 3 van de wet van 23 maart 2020 tot wijziging van de wet van 22 december 2016 houdende invoering van een overbruggingsrecht ten gunste van zelfstandigen en tot invoering van tijdelijke maatregelen in het kader van COVID-19 ten gunste van zelfstandigen; 3°  de ondernemingen : de kleine onderneming bedoeld in artikel 3, § 3, van het decreet van 11 maart 2004 betreffende de gewestelijke incentives ten gunste van kleine en middelgrote ondernemingen, waarvan het personeelsbestand en de financiële drempels degene zijn als bedoeld in artikel 2.2. van bijlage I bij Verordening (EU) nr. 651/2014 van de Commissie van 17 juni 2014 waarbij bepaalde categorieën steun op grond van de artikelen 107 en 108 van het Verdrag met de interne markt verenigbaar worden verklaard, en de in artikel 3, § 5, van het decreet bedoelde zeer kleine onderneming; 4°  de Administratie : de Waalse Overheidsdienst Economie, Tewerkstelling en Onderzoek; 5°  volledig overbruggingsrecht : het maandelijks bedrag van de financiële uitkering bedoeld in artikel 10, § 1, van de wet van 22 december 2016 houdende invoering van een overbruggingsrecht ten gunste van zelfstandigen en in artikel 4, § 1, van de wet van 23 maart 2020 tot wijziging van de wet van 22 december 2016 houdende invoering van een overbruggingsrecht ten gunste van zelfstandigen en tot invoering van tijdelijke maatregelen in het kader van COVID-19 ten gunste van zelfstandigen; 6°  de aanvullende steun : de aanvullende steun op het overbruggingsrecht die onder de voorwaarden bepaald in dit besluit wordt toegekend. Art. 2. De Minister verleent, volgens de door hem vastgestelde modaliteiten, een aanvullende steun aan de begunstigden die hun activiteit in het Waalse Gewest uitoefenen en die aantonen dat zij hun activiteit op doorslaggevende wijze hebben onderbroken, waarbij ze vóór de datum van bekendmaking van dit besluit in het Belgisch Staatsblad een aanvraag voor een overbruggingsrecht hebben ingediend, en die in de periode maart-april 2020 het volledige overbruggingsrecht hebben genoten. De Minister verleent, volgens de door hem vastgestelde modaliteiten, een aanvullende steun aan de ondernemingen die bewijzen dat zij hun in het Waalse Gewest uitgeoefende activiteit op doorslaggevende wijze hebben onderbroken, waarbij ze aantonen dat de zaakvoerder vóór de datum van bekendmaking van dit besluit in het Belgisch Staatsblad een aanvraag voor een overbruggingsrecht heeft ingediend, en dat ze in de periode maart-april 2020 het volledige overbruggingsrecht hebben genoten. De aanvullende steun bedraagt 2.500 euro. Voor ondernemingen waarvan de zaakvoerder niet zelfstandig is, verleent de Minister, volgens de door hem bepaalde modaliteiten, een steun van 2.500 euro aan ondernemingen die bewijzen dat een meerderheid van de werknemers in maart en april 2020 wegens overmacht tijdelijk werkloos is in het kader van de crisis ten gevolge van het coronavirus COVID-19. Van de in de leden 3 en 4 bedoelde steun zijn uitgesloten, de begunstigden en de ondernemingen die in aanmerking zijn gekomen voor : 1°  de premie toegekend in het kader van het besluit van de Waalse Regering van 20 maart 2020 betreffende de toekenning van compensatievergoedingen in het kader van de maatregelen tegen het coronavirus COVID-19; 2°  de premie toegekend in een ander Gewest in het kader van de crisis ten gevolge van het coronavirus COVID-19. De onderneming die een aanvraag voor een van de in de leden 3 en 4 bedoelde steunmaatregelen indient, verbindt zich er op haar eer toe om voor haar boekjaar 2020 geen dividend op aandelen uit te keren. De in de leden 3 en 4 bedoelde steun wordt slechts eenmaal verleend indien de zaakvoerder van de onderneming zelf een begunstigde is. Voor de in het tweede lid bedoelde ondernemingen wordt de in het derde lid bedoelde steun, indien er meerdere zaakvoerders zijn, slechts eenmaal per onderneming toegekend. Art. 3. De in artikel 2, derde en vierde leden, bedoelde steun wordt krachtens dit besluit toegekend overeenkomstig Verordening (EU) nr. 1407/2013 van de Commissie van 18 december 2013 betreffende de toepassing van de artikelen 107 en 108 van het Verdrag betreffende de werking van de Europese Unie op de-minimissteun. Art. 4. Volgens de door de Minister bepaalde modaliteiten dienen de begunstigden en de ondernemingen de aanvraag voor de in artikel 2, derde of vierde lid, bedoelde steun via een formulier bij de Administratie in. De betaling van de steun bedoeld in artikel 2, derde en vierde leden, wordt door een externe dienstverlener toegestaan in afwijking van artikel 21, § 1, tweede lid, van het decreet van 15 december 2011 houdende organisatie van de begroting, de boekhouding en de verslaggeving van de Waalse openbare bestuurseenheden. Art. 5. Overeenkomstig het decreet van 15 december 2011 houdende organisatie van de begroting, de boekhouding en de verslaggeving van de Waalse openbare bestuurseenheden kan de Administratie elk nuttig document opvragen dat bewijst dat de steun gebruikt wordt voor de doeleinden waarvoor hij wordt toegekend. Art. 6. In afwijking van artikel 4, eerste lid, 1°  en 5°,  van het decreet van 11 maart 2004 betreffende de gewestelijke incentives ten gunste van kleine en middelgrote ondernemingen worden de activiteiten van bemiddeling bij de verkoop en aankoop van onroerende goederen, alsook sport- en vrijetijdsactiviteiten en de activiteiten van verdeling van cultuurproducten op tijdelijke basis toegelaten in het kader van de maatregelen genomen naar aanleiding van de crisis van het coronavirus COVID-19 die door de Regering werd erkend als een buitengewone gebeurtenis in de zin van artikel 10 van bedoeld decreet. Art. 7. In artikel 4 van het besluit van de Waalse Regering van 20 maart 2020 betreffende de toekenning van compensatievergoedingen in het kader van de maatregelen tegen het coronavirus COVID-19, gewijzigd bij het besluit van de Waalse Regering van 26 maart 2020, worden de volgende wijzigingen aangebracht : a) in het eerste lid wordt punt 1°  vervangen als volgt : "1°  45 van de NACE-BEL-code met uitzondering van 45.111, 45.112, 45.191, 45.192, 45.194, 45.202 tot 45.205, 45.209, 45.310 en 45.401 van de NACE-BEL-code;"; b) in het eerste lid wordt een punt 1° /1 ingevoegd, luidend als volgt : "1° /1 47 van de NACE-BEL-code met uitzondering van 47.20, 47.62 voor wat betreft de perswinkels en 47.73 van de NACE-BEL-code;"; c) in het eerste lid wordt een punt 4° /1 ingevoegd, luidend als volgt : "4° /1 59.140 van de NACE-BEL-code;"; d) in het eerste lid wordt een punt 4° /2 ingevoegd, luidend als volgt : "4° /2 68.311 van de NACE-BEL-code;"; e) in het eerste lid wordt een punt 4° /3 ingevoegd, luidend als volgt : "4° /3 90 tot 93 van de NACE-BEL-code". Art. 8. In artikel 5 van hetzelfde besluit wordt het tweede lid vervangen als volgt : "De aanvraag voor een compensatievergoeding moet vóór 13 mei 2020 ingediend worden, met uitzondering van artikel 4, eerste lid, 1°  en 4° /1 tot 4° /3, waarvoor de aanvraag voor een compensatievergoeding vóór 1 juni 2020 ingediend moet worden.". Art. 9. In artikel 6 van hetzelfde besluit worden de woorden "en houdt op van kracht te zijn negentig dagen na de bekendmaking ervan in het Belgisch Staatsblad" vervangen door de woorden "en houdt op van kracht te zijn op 3 augustus 2020". Art. 10. Dit besluit heeft uitwerking op 1 maart 2020 en houdt op van kracht te zijn negentig dagen na de bekendmaking ervan in het Belgisch Staatsblad, met uitzondering van de artikelen 6 tot 9 die uitwerking hebben op 14 maart 2020. Art. 11. De Minister van Economie is belast met de uitvoering van dit besluit. Namen, 28 april 2020. Voor de Regering : De Minister-President, E. DI RUPO De Minister van Economie, Buitenlandse Handel, Onderzoek, Innovatie, Digitale Technologieën, Ruimtelijke Ordening, Landbouw, het "IFAPME", en de Vaardigheidscentra, W. BORSUS