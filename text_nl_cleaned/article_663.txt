Ministerieel besluit tot aanduiding van de ambtenaar die in het kader van de jaarlijkse taks op de effectenrekeningen bevoegd is voor de erkenning van een in Belgie gevestigde aansprakelijke vertegenwoordiger van een niet in Belgie gevestigde of opgerichte tussenpersoon De Minister van Financiën, Gelet op het Wetboek diverse rechten en taksen, artikel 201/9/1, eerste lid; Gelet op de adviesaanvraag binnen 30 dagen, verlengd met 15 dagen, die op 24 juni 2021 bij de Raad van State is ingediend, met toepassing van artikel 84, § 1, eerste lid, 2°,  van de wetten op de Raad van State, gecoördineerd op 12 januari 1973; Overwegende dat het advies niet is meegedeeld binnen die termijn; Gelet op artikel 84, § 4, tweede lid, van de wetten op de Raad van State, gecoördineerd op 12 januari 1973; Overwegende dat het gaat om een louter uitvoeringsbesluit van een bestaande wetgeving en dit besluit op zich geen enkele budgettaire weerslag heeft, moet noch een advies van de inspecteur van Financiën noch een akkoord van de Staatssecretaris voor Begroting worden gevraagd; Besluit : Artikel 1. De leidende ambtenaar van het bevoegde kantoor van de administratie belast met de inning en de invordering van de taksen opgenomen in boek II van het Wetboek diverse rechten en taksen, is bevoegd voor de erkenning van een in België gevestigde aansprakelijke vertegenwoordiger van een niet in België gevestigde of opgerichte tussenpersoon als bedoeld in artikel 201/9/1, eerste lid, van het Wetboek diverse rechten en taksen. Art. 2. Dit besluit treedt in werking de dag waarop het in het Belgisch Staatsblad wordt bekendgemaakt. Brussel, 27 augustus 2021. V. VAN PETEGHEM