Besluit van de Waalse Regering betreffende de toekenning van aanvullende vergoedingen in het kader van de maatregelen tegen het coronavirus COVID-19 De Waalse Regering, Gelet op het decreet van 11 maart 2004 betreffende de gewestelijke incentives ten gunste van kleine en middelgrote ondernemingen, artikelen 10 en 19; Gelet op het rapport van 7 juli 2020, opgemaakt overeenkomstig artikel 3, 2°,  van het decreet van 11 april 2014 houdende uitvoering van de resoluties van de Vrouwenconferentie van de Verenigde Naties die in september 1995 in Peking heeft plaatsgehad en tot integratie van de genderdimensie in het geheel van de gewestelijke beleidslijnen; Gelet op het advies van de Inspecteur van Financiën, gegeven op 8 juli 2020; Gelet op de instemming van de Minister van Begroting, gegeven op 9 juli 2020; Gelet op het advies nr. 67.763/2 van de Raad van State, gegeven op 15 juli 2020, overeenkomstig artikel 84, § 1, eerste lid, 3°  van de wetten op de Raad van State gecoördineerd op 12 januari 1973 ; Gelet het ministerieel besluit van 23 maart 2020 houdende dringende maatregelen om de verspreiding van het coronavirus COVID-19 te beperken, gewijzigd bij het ministerieel besluit van 5 juni 2020; Overwegende dat het voornoemde ministerieel besluit van 23 maart 2020 vereist dat bepaalde ondernemingen of delen van ondernemingen tot en met 30 juni 2020 gesloten blijven; Overwegende dat het dringend is om dit besluit aan te nemen gezien de uitzonderlijke crisissituatie die nog steeds bestaat, namelijk de gevolgen van de gezondheidscrisis COVID-19 voor veel ondernemingen die ernstige economische schade lijden; Overwegende dat het noodzakelijk is om dringend steunmaatregelen te voorzien voor de getroffen ondernemingen, ten einde de economische schade te beperken; Overwegende dat de getroffen ondernemingen door de sluitingsmaatregelen hun omzet fors zien dalen, of zelfs helemaal verdwijnen, en dat hierdoor het inkomen van de ondernemers en van hun werknemers in het gedrang komt; Overwegende dat deze steun onder meer tot doel heeft om een golf van faillissementen te vermijden onder de ondernemingen die prangende liquiditeitsproblemen ondervinden ten gevolge van de crisis; Overwegende dat wanbetalingen ten gevolge van liquiditeitsproblemen een domino-effect in de economie zou kunnen veroorzaken, hetgeen ten alle koste moet vermeden worden; Overwegende dat deze problemen en effecten op zeer korte termijn voelbaar zullen zijn en dat het dus niet verantwoord is om enige vertraging op te lopen in het uitvoeren van de steunmaatregel; Overwegende dat de steun daarom zo snel mogelijk moet kunnen uitgekeerd worden; Gelet op de maatregelen genomen tegen coronavirus COVID-19 door de federale Regering; Overwegende dat de sectoren van de recreatieve activiteiten, kunst en amusement die in dit besluit in aanmerking komen, sectoren zijn die binnen de sfeer van de culturele activiteiten vallen, maar die door hun aard van ondersteuning van de genoemde activiteiten toch onder de economische bevoegdheid vallen; Gelet op de sectoren en subsectoren die nog steeds aanzienlijke gevolgen ondervinden van de reisbeperking; Gelet op de sectoren en subsectoren die nog steeds aanzienlijke gevolgen ondervinden van de beperking van de Nationale Veiligheidsraad voor wat betreft de "sociale bubbel"; Gelet op de sectoren en subsectoren die nog steeds aanzienlijke gevolgen ondervinden van de beperking van de Nationale Veiligheidsraad voor wat betreft de massa-evenementen; Overwegende dat er dan ook reden is om maatregelen op deze gebieden te treffen; Op de voordracht van de Minister van Economie; Na beraadslaging, Besluit : Artikel 1. Voor de toepassing van dit besluit wordt verstaan onder: 1°  decreet : het decreet van 11 maart 2004 betreffende de gewestelijke incentives ten gunste van kleine en middelgrote ondernemingen; 2°  Minister : de Minister van Economie; 3°  onderneming : de kleine onderneming bedoeld in artikel 3, § 3, van het decreet waarvan het personeelsbestand en de financiële drempels degene zijn als bedoeld in artikel 2.2. van bijlage I bij Verordening (EU) nr. 651/2014 van de Commissie van 17 juni 2014 waarbij bepaalde categorieën steun op grond van de artikelen 107 en 108 van het Verdrag met de interne markt verenigbaar worden verklaard, de in artikel 3, § 5, van het decreet bedoelde zeer kleine onderneming en de natuurlijke persoon die een beroepsactiviteit uitoefent in hoofdberoep of bijkomend beroep en die, gelet op zijn beroepsinkomen, bijdragen aan het Rijksinstituut voor de Sociale Verzekeringen der Zelfstandigen (RSVZ) moet betalen; 4°  NACE-BEL-code: de activiteitennomenclatuur uitgewerkt door het Nationaal Instituut voor de Statistiek (NACE-BEL 2008) in ééngemaakt Europees verband, opgelegd bij Verordening (EEG) nr. 3037/90 van 9 oktober 1990 van de Raad betreffende de statistieke nomenclatuur van de economische activiteiten in de Europese Gemeenschap, gewijzigd bij Verordening (EEG) nr. 761/93 van de Commissie van 24 maart 1993, bij Verordening (EG) nr. 29/2002 van 19 december 2001, bij Verordening (EG) nr. 1882/2003 van het Europese Parlement en van de Raad van 29 september 2003 en bij Verordening (EG) nr. 1893/2006 van het Europese Parlement en van de Raad van 20 december 2006; 5°  Administratie: de Waalse Overheidsdienst Economie, Tewerkstelling en Onderzoek; 6°  webplatform: de webtoepassing bedoeld in artikel 1, §  1, eerste lid, 6°,  van het decreet van 21 december 2016 houdende de toekenning van steun via een in het Waalse Gewest geïntegreerd steunportfolio aan projectontwikkelaars en kleine en middelgrote ondernemingen, ter vergoeding van de diensten ter bevordering van het ondernemerschap of de groei, en strekkende de oprichting van een databank van authentieke bronnen die verbonden is met die geïntegreerde portefeuille, die toegankelijk is op https://indemnitecovid.wallonie.be ; Art. 2. De aanvullende vergoeding wordt toegekend overeenkomstig Verordening (EU) nr. 1407/2013 van de Commissie van 18 december 2013 betreffende de toepassing van de artikelen 107 en 108 van het Verdrag betreffende de werking van de Europese Unie op de-minimissteun, hierna Verordening 1407/2013 genoemd. Art. 3. De Minister verleent, overeenkomstig de door hem vastgestelde modaliteiten, een aanvullende vergoeding van drieduizend vijfhonderd euro aan de onderneming die : 1°  een compensatievergoeding van vijfduizend euro die door het Waalse Gewest is toegekend, genoten heeft; 2°  de gevolgen van de maatregelen tegen het coronavirus COVID-19 volkomen heeft ondergaan, hetzij omdat ze een van de stilgelegde sectoren is die in het ministerieel besluit van 23 maart 2020 houdende dringende maatregelen om de verspreiding van het coronavirus COVID-19 te beperken, gewijzigd bij het ministerieel besluit van 5 juni 2020, zijn opgenomen, hetzij omdat haar activiteit intrinsiek verbonden is met beslissingen in verband met massa-evenementen, hetzij omdat haar activiteit beperkt is door de beperking van het reizen naar het buitenland ; 3°  actief is in een sector of een deel van een sector die is opgenomen in de volgende afdelingen en subklassen: a) 49.310 en 49.390 van de NACE-BEL-code; b) b) 55.203, 55.204 en 55.209 van de NACE-BEL-code; c) 56.210 en 56.302 van de NACE-BEL-code; d) 59.140 van de NACE-BEL-code; e) 74.109, 74.201 en 74.209 van de NACE-BEL-code; f) 77.293 en 77.392 van de NACE-BEL-code; g) 79 van de NACE-BEL-code; h) 82.300 van de NACE-BEL-code; i) 90 van de NACE-BEL-code; j) 93.211 van de NACE-BEL-code; k) 96.040 van de NACE-BEL-code. De in het eerste lid bedoelde compensatievergoeding kan slechts eenmaal per onderneming ingeschreven in de Kruispuntbank van Ondernemingen worden toegekend, overeenkomstig boek III, Titel 2, hoofdstuk 1, van het Wetboek van Economisch recht. De Minister kan sectoren of delen van sectoren, vermeld in het eerste lid, 3°,  aanvullen en nieuwe toevoegen indien ze voldoen aan de in het eerste lid, 2°,  bedoelde voorwaarden. Art. 4. De onderneming dient via een formulier op het webplatform de aanvraag voor een aanvullende vergoeding tot en met 15 oktober 2020 bij de Administratie in. De Minister bepaalt de datum voor de indiening van de aanvragen voor een aanvullende vergoeding. Bij het indienen van het dossier op het webplatform moet de onderneming met name de volgende informatie verstrekken : 1°  haar nummer van de Kruispuntbank van Ondernemingen; 2°  een verklaring op erewoord die op het webplatform ingevuld moet worden; 3°  het rekeningnummer van de onderneming of van de begunstigde. De onderneming verklaart via de in het tweede lid, 2°,  bedoelde verklaring op erewoord dat zij de plafonds zoals bepaald in Verordening 1407/2013 niet overschrijdt, namelijk 200.000 euro over de laatste drie boekjaren. De Administratie kan gebruik maken van de databanken die authentieke bronnen vormen om alle gegevens te verkrijgen die nodig zijn voor het onderzoek van het dossier. Art. 5. De beslissing over de ontvankelijkheid, de betaling, de controle en invordering van de compensatievergoedingen wordt genomen door elk personeelslid van niveau A zoals omschreven in het besluit van de Waalse Regering van 18 december 2003 houdende de Waalse Ambtenarencode, aangewezen door de directrice-generaal van de Administratie. Art. 6. De Administratie onderzoekt de ontvankelijkheid van de aanvraag voor een aanvullende vergoeding. Wanneer het dossier niet ontvankelijk is, schort de Administratie de aanvraag voor een aanvullende vergoeding op en stelt zij de onderneming daarvan in kennis, die haar aanvraag voor een aanvullende vergoeding kan vervolledigen en een nieuw onderzoek naar de ontvankelijkheid ervan kan instellen. Als het dossier niet wordt aangevuld en onderworpen aan een nieuw onderzoek van ontvankelijkheid binnen een termijn van één maand te rekenen van de datum van schorsing, dan wordt de aanvraag voor een aanvullende vergoeding definitief vernietigd. Indien de aanvraag aan de gestelde voorwaarden voldoet, wordt de onderneming er elektronisch van in kennis gesteld dat de aanvullende vergoeding wordt toegekend. De betaling van de aanvullende vergoeding door een externe dienstverlener wordt toegestaan in afwijking van artikel 21, § 1, tweede lid, van het decreet van 15 december 2011 houdende organisatie van de begroting, de boekhouding en de verslaggeving van de Waalse openbare bestuurseenheid. Art. 7. Dit besluit treedt in werking de dag waarop het in het Belgisch Staatsblad bekendgemaakt wordt. Art. 8. De Minister van Economie is belast met de uitvoering van dit besluit. Namen, 16 juli 2020. Voor de Waalse Regering: De Minister-President, E. DI RUPO De Minister van Economie, Buitenlandse Handel, Onderzoek en Innovatie, Digitale Technologieën, Ruimtelijke Ordening, Landbouw, het "IFAPME", en de Vaardigheidscentra, W. BORSUS