Besluit van de Vlaamse Regering tot wijziging van het besluit van de Vlaamse Regering van 13 november 2020 tot regeling van een algemene en selectieve subsidie voor de organisatoren van kinderopvang en buitenschoolse opvang en van maatregelen voor de gezinnen in de kinderopvang en de buitenschoolse opvang naar aanleiding van de gevolgen van het COVID-19-virus, wat betreft een wijziging van de subsidieberekening en -voorwaarde voor de organisatoren van buitenschoolse opvang Rechtsgronden Dit besluit is gebaseerd op: - het decreet van 30 april 2004 tot oprichting van het intern verzelfstandigd agentschap met rechtspersoonlijkheid Opgroeien regie, artikel 5, § 2, 2°,  a), ingevoegd bij het decreet van 1 maart 2019, en artikel 12, gewijzigd bij de decreten van 1 maart 2019 en 3 mei 2019; - het decreet van 20 april 2012 houdende de organisatie van kinderopvang van baby's en peuters, artikel 10, 3°,  en artikel 12, § 1, tweede lid, en § 3, ingevoegd bij het decreet van 15 juli 2016. Vormvereisten De volgende vormvereisten zijn vervuld: - Het begrotingsakkoord werd aangevraagd op 10 februari 2021. - Er is geen advies gevraagd aan de Raad van State, met toepassing van artikel 3, § 1, van de wetten op de Raad van State, gecoördineerd op 12 januari 1973. Er is een dringende noodzakelijkheid omdat sinds eind januari 2021 andere varianten van het COVID 19-virus in omloop zijn, die bij jonge kinderen besmettelijker zijn dan de eerste variant. De teststrategie bij kinderen is gewijzigd. Dat resulteert duidelijk in veel meer vastgestelde besmettingen. Daardoor zijn er de laatste twee weken herhaaldelijk scholen deels of volledig gesloten. De bevoegde Vlaamse ministers hebben alle kinderen opgeroepen om maar één buitenschoolse activiteit uit te oefenen. Er zijn ook meer kinderen in quarantaine of isolatie moeten gaan. Het federaal ministerieel besluit van 29 januari 2021 houdende wijziging van het ministerieel besluit van 28 oktober 2020 houdende dringende maatregelen om de verspreiding van het coronavirus COVID-19 te beperken bepaalt voor de krokusvakantie dat de groepen in de opvang maximaal 25 kinderen mogen tellen. Die gevolgen zijn uiteraard voelbaar voor de organisatoren van buitenschoolse opvang. Niet elke organisator ondervindt evenveel effecten. De impact is afhankelijk van lokale besmettingshaarden van het virus en van de manier waarop de organisatoren werken. Sommige organisatoren werken standaard met groepen van maximaal 25 kinderen. Naargelang organisatoren meer hinder ondervinden, klinkt hun roep om meer differentiatie in het subsidiebedrag mogelijk te maken, veel sterker. Het eenzijdige en algemene percentage dat de Vlaamse minister, bevoegd voor Welzijn, Volksgezondheid, Gezin en Armoedebestrijding, voor iedereen bepaalt voor een volledige maand, vangt de impact onvoldoende op van een plotse daling van de bezetting van een specifieke opvang omdat daar heel wat kinderen in quarantaine moeten gaan. Het gebrek aan het vooruitzicht van voldoende compensatie om met dergelijke situaties financieel te kunnen omgaan, verhoogt de onrust in de sector van de buitenschoolse opvang. Dit besluit voorziet in uitwerking vanaf 1 februari 2021 voor de artikelen die een gedifferentieerde compensatie mogelijk maken voor organisatoren met een extreem verlaagde bezetting. Dat is in het voordeel van de organisatoren omdat ze dan ook voor de lagere bezetting in de maand februari, die ze vanaf maart kunnen aanvragen, een beroep kunnen doen op dit nieuwe mechanisme. Duidelijkheid daarover is nodig voor de sector. Dit besluit moet dringend genomen worden zodat organisatoren er zicht op hebben hoe ze bij een extreem lage bezetting toch een hogere compensatie kunnen vragen. Om die reden wordt dit besluit niet eerst aan de Raad van State voorgelegd. Initiatiefnemer Dit besluit wordt voorgesteld door de Vlaamse minister van Welzijn, Volksgezondheid, Gezin en Armoedebestrijding. Na beraadslaging, DE VLAAMSE REGERING BESLUIT: Artikel 1. Aan artikel 11 van het besluit van de Vlaamse Regering van 13 november 2020 tot regeling van een algemene en selectieve subsidie voor de organisatoren van kinderopvang en buitenschoolse opvang en van maatregelen voor de gezinnen in de kinderopvang en de buitenschoolse opvang naar aanleiding van de gevolgen van het COVID-19-virus worden een vierde en een vijfde lid toegevoegd, die luiden als volgt: "De organisator van buitenschoolse opvang kan voor een hoger percentage plaatsen dan het percentage dat de minister bepaalt conform het derde lid, een subsidie ontvangen als hij gemotiveerd kan aantonen in zijn aanvraag dat het verschil tussen een bezetting van 80% en het effectief gerealiseerde bezettingspercentage in de maand in kwestie groter is dan het percentage dat de minister bepaald heeft conform het derde lid en dat dit het rechtstreeks gevolg is van de COVID-19-epidemie. Als dat verschil groter is, bepaalt het vastgestelde verschil tussen een 80% bezetting en de effectief gerealiseerde bezetting voor welk percentage plaatsen het agentschap de subsidie betaalt. Om het effectief gerealiseerde bezettingspercentage, vermeld in het vierde lid, te berekenen, gebruikt de organisator het berekeningsinstrument dat het agentschap ter beschikking stelt.". Art. 2. In artikel 12 van hetzelfde besluit wordt de zinsnede "de voorwaarden, vermeld in artikel 7" vervangen door de volgende zinsnede: "al de volgende voorwaarden: 1°  de organisator is onderworpen aan een verplichte sluiting, aan een doelgroepbeperking of wordt geconfronteerd met de sluiting van een of meer scholen waarvan de organisator normaal gezien leerlingen opvangt; 2°  de voorwaarden, vermeld in artikel 7, 2°  en 3°. ". Art. 3. In artikel 13 van hetzelfde besluit wordt tussen de woorden "van de volledige opvanglocatie" en het woord "bedraagt" de zinsnede "of in geval van de sluiting van alle scholen als dit tot gevolg heeft dat er voor geen enkel kind opvang nodig is," ingevoegd. Art. 4. In artikel 14, tweede lid, van hetzelfde besluit worden de woorden "of gedeeltelijke sluiting van de opvanglocatie" vervangen door de zinsnede ", van een gedeeltelijke sluiting van de opvanglocatie of van een beduidend lagere bezetting die het gevolg is van de sluiting van een of meer scholen waarvan de organisator normaal gezien leerlingen opvangt,". Art. 5. In artikel 15 van hetzelfde besluit worden de volgende wijzigingen aangebracht: 1°  aan het vierde lid wordt een punt 4°  toegevoegd, dat luidt als volgt: "4°  het ingevulde berekeningsinstrument, vermeld in artikel 11, vijfde lid, als dat van toepassing is."; 2°  in het vijfde lid worden de woorden "de verplichte sluiting of doelgroepbeperking" telkens vervangen door de zinsnede "de verplichte sluiting, de doelgroepbeperking of de sluiting van de scholen"; 3°  in het vijfde lid, 3°,  worden de woorden "doelgroepbeperking of gedeeltelijke verplichte sluiting" vervangen door de zinsnede "een doelgroepbeperking, van een gedeeltelijke verplichte sluiting of van een beduidend lagere bezetting die het gevolg is van de sluiting van een of meer scholen"; 4°  in het vijfde lid, 4°,  worden tussen de woorden "volledige verplichte sluiting" en de zinsnede ": het aantal" de woorden "of van de afwezigheid van opvangvragen door een sluiting van alle scholen" ingevoegd; 5°  in het vijfde lid, 5°,  worden de woorden "de verplichte sluiting of de doelgroepbeperking" vervangen door de zinsnede "de verplichte sluiting, de doelgroepbeperking of de sluiting van de scholen". Art. 6. In artikel 16 van hetzelfde besluit worden de volgende wijzigingen aangebracht: 1°  in het derde lid wordt het woord "betaalt" vervangen door het woord "beslist"; 2°  in het derde lid wordt de zinsnede "de subsidiebedragen, vermeld in artikel 5, eerste lid, 1°,  van dit besluit," opgeheven; 3°  in het vierde lid wordt het woord "betaalt" vervangen door het woord "beslist"; 4°  in het vierde lid wordt de zinsnede "de subsidiebedragen, vermeld in artikel 5, eerste lid, 2°  en 3°,  artikel 11, eerste lid, 3°  en 4°,  artikel 13, 3°  en 4°,  en artikel 14, tweede lid, 3°  en 4°,  van dit besluit," opgeheven; 5°  in het vierde lid wordt de zinsnede "bezorgd, aan" vervangen door de woorden "bezorgd aan"." Art. 7. Artikel 1 tot en met 5 hebben uitwerking met ingang van 1 februari 2021. Art. 8. De Vlaamse minister, bevoegd voor opgroeien, is belast met de uitvoering van dit besluit. Brussel, 12 februari 2021. De minister-president van de Vlaamse Regering, J. JAMBON De Vlaamse minister van Welzijn, Volksgezondheid, Gezin en Armoedebestrijding, W. BEKE