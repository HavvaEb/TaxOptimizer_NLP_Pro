Besluit van de Brusselse Hoofdstedelijke Regering houdende maatregelen inzake rijopleiding voor de versoepeling van de lockdown om de verspreiding van COVID-19 in te perken De Brusselse Hoofdstedelijke Regering, A. Gelet op de volgende teksten en adviezen: A.1. Artikel 6, § 1, XII van de bijzondere wet van 8 augustus 1980 tot hervorming der instellingen; A.2. Artikels 4 en 8 van de bijzondere wet van 12 januari 1989 met betrekking tot de Brusselse instellingen; A.3. Volmachtenbesluit nr. 2020/001 van de Brusselse Hoofdstedelijke Regering van 2 april 2020 betreffende de tijdelijke opschorting van de verval- en beroepstermijnen die vastgelegd zijn in de Brusselse wetgeving en reglementering of die op grond daarvan zijn ingevoerd; A.4. Volmachtenbesluit nr. 2020/002 van de Brusselse Hoofdstedelijke Regering van 9 april 2020 houdende maatregelen inzake mobiliteit, openbare werken en verkeersveiligheid om de verspreiding van het coronavirus in te perken; A.5. De wet betreffende de politie over het wegverkeer, gecoördineerd op 16 maart 1968; A.6. Het koninklijk besluit van 23 maart 1998 betreffende het rijbewijs; A.7. Het koninklijk besluit van 29 juni 2003 betreffende de opleiding van bestuurders van transporteenheden die andere gevaarlijke goederen dan radioactieve stoffen over de weg vervoeren; A.8. Het koninklijk besluit van 11 mei 2004 betreffende de voorwaarden voor erkenning van scholen voor het besturen van motorvoertuigen; A.9. Het koninklijk besluit van 4 mei 2007 betreffende het rijbewijs, de vakbekwaamheid en de nascholing van bestuurders van voertuigen van de categorieën C1, C1+E, C, C+E, D1, D1+E, D, D+E; A.10. Het besluit van de Brusselse Hoofdstedelijke Regering van 21 januari 2010 tot vaststelling van de voorwaarden voor de toegang tot het beroep van ondernemer van personenvervoer over de weg voor het geregeld vervoer en de bijzondere vormen van geregeld vervoer; A.11. Het koninklijk besluit van 13 juni 2010 houdende de erkenning van de beroepskwalificaties die door rijinstructeurs en directeurs van rijscholen werden verworven in de lidstaten van de Europese Gemeenschap, alsook tot wijziging van het koninklijk besluit van 11 mei 2004 betreffende de voorwaarden voor erkenning van scholen voor het besturen van motorvoertuigen; A.12. Het besluit van de Brusselse Hoofdstedelijke Regering van 29 maart 2018 betreffende de rijopleiding en het rijexamen van categorie van motorvoertuigen B en bepaalde aspecten voor alle categorieën van motorvoertuigen; A.13. Het ministerieel besluit van 23 oktober 2018 tot vaststelling van de regels inzake de rijopleiding, en het rijexamen, de retributies en de beroepscommissie; A.14. Het ministerieel besluit van 18 maart 2020 houdende dringende maatregelen om de verspreiding van het coronavirus COVID-19 te beperken; A.15. Advies 67.678/4 van de Raad van State, gegeven op 29 juni 2020, bij toepassing van artikel 84, § 1, lid 1, 3°,  van de wetten op de Raad van State, gecoördineerd op 12 januari 1973 (de motivatie van de noodsituatie wordt uitgewerkt in de punten B.4 tot en met B.8 hieronder); B. Overwegende wat volgt: B.1. België maakt momenteel een grootschalige gezondheidscrisis door in verband met de pandemie van het coronavirus SARS-CoV2, drager van de ziekte COVID-19; B.2. De zogenaamde maatregelen van "lockdown" en "social distancing" die de federale minister van Binnenlandse Zaken heeft genomen in maart 2020 om de verspreiding van het virus te beperken, hebben tot gevolg dat vele onderdelen van de economie verlamd raken; alle operatoren die actief zijn in de rijopleidingssector hebben als gevolg van deze maatregelen en van de volmachtbesluit nr. 2020/002 van de Brusselse Hoofdstedelijke Regering van 9 april 2020 houdende maatregelen inzake mobiliteit, openbare werken en verkeersveiligheid om de verspreiding van het coronavirus in te perken, hun activiteiten onmiddellijk moeten opschorten; B.3. Aangezien de genomen maatregelen momenteel de verwachte effecten hebben, moet er vanaf nu, rekening houdend met de geleidelijke opheffing van deze maatregelen en met de laatste aanbevelingen van het Nationaal Crisiscentrum, gezorgd worden voor een geleidelijke en ordelijke heropstart van de activiteiten waarvan de werking door deze maatregelen aangepast was; B.4. Voor de rijopleiding is het dringend noodzakelijk de hervatting van de activiteiten te organiseren, aangezien de opschorting van de activiteiten gedurende drie maanden betekent dat degenen die niet in staat zijn geweest de vereiste opleiding te volgen of de vereiste examens in deze periode af te leggen, worden toegevoegd aan degenen die dat in de komende maanden wel van plan waren; de sector zal deze uitzonderlijke hoeveelheid verzoeken dus niet tijdig kunnen opvangen; B.5 Deze toevloed van aanvragen heeft tot gevolg dat, indien er geen maatregelen worden genomen, bepaalde personen, om hun opleidings- en/of testproces voort te zetten, bepaalde reeds genomen stappen moeten herhalen, omdat ze niet binnen de door de verschillende hierboven vermelde besluiten vereiste termijnen zijn genomen; B.6. Aangezien de gezondheidscrisis nog niet voorbij is, is het van essentieel belang om de vermenigvuldiging van de contacten tussen mensen zoveel mogelijk te vermijden, en daarom moeten de betrokken termijnen worden verlengd; B.7. De formele goedkeuring van dit besluit is urgent, om dezelfde reden: het is absoluut noodzakelijk om het aantal personen dat zich in de periode tussen de hervatting van de activiteiten en de verlenging van de termijnen zou engageren, zoveel mogelijk te beperken, om - bovendien onnodig, gezien de verlenging van de termijnen - de betrokken stappen te herhalen; B.8. Aangezien iedere dag die verstrijkt bijdraagt aan de verzadiging van de sector en de gezondheidsrisico's, dient het huidige besluit dringend te worden aangenomen; Op voorstel van de minister belast met Mobiliteit, Openbare Werken en Verkeersveiligheid; Na beraadslaging, Besluit : Artikel 1. In afwijking van artikel 34, lid 1 van het koninklijk besluit van 23 maart 1998 betreffende het rijbewijs en artikel 3.2.4, § 2 van het besluit van de Brusselse Hoofdstedelijke Regering van 29 maart 2018 betreffende de rijopleiding en het rijexamen van categorie van motorvoertuigen B en bepaalde aspecten voor alle categorieën van motorvoertuigen, wordt de geldigheid van het attest van het slagen in het theoretisch examen die vervalt vanaf 13 maart tot en met 30 december 2020 verlengd tot en met 31 december 2020. Art. 2.  In afwijking van artikel 2.2.13 van voormeld besluit van de Brusselse Hoofdstedelijke Regering van 29 maart 2018 en van artikel 16, lid 3 van het koninklijk besluit van 23 maart 1998 betreffende het rijbewijs, wordt de termijn van drie jaar tijdens dewelke de gevolgde lesuren in een rijschool in aanmerking genomen worden die vervalt vanaf 13 maart tot en met 30 december 2020 verlengd tot en met 31 december 2020. Art. 3. In afwijking van artikel 39, § 2, lid 1 van het koninklijk besluit van 23 maart 1998 betreffende het rijbewijs wordt de geldigheidsduur van het slagen voor de proef op een terrein buiten het verkeer die vervalt vanaf 13 maart tot en met 30 december 2020 verlengd tot en met 31 december 2020. Art. 4. In afwijking van artikel 3.2.12, § 1, lid 2, van voormeld besluit van de Brusselse Hoofdstedelijke Regering van 29 maart 2018 wordt de geldigheidsperiode van een jaar van het slagen voor de risicoperceptietest die vervalt vanaf 13 maart tot en met 30 december 2020 verlengd tot en met 31 december 2020. Art. 5.  In afwijking van artikel 2.2.14, lid 4 van voormeld besluit van de Brusselse Hoofdstedelijke Regering van 29 maart 2018 en van artikels 11 en 12 van het ministerieel besluit van 23 oktober 2018 tot vaststelling van de regels inzake de rijopleiding, en het rijexamen, de retributies en de beroepscommissie wordt de geldigheidsduur van twee jaar van de attesten van de EHBO-opleiding, van de brevetten en getuigschriften die toelaten een vrijstelling voor de EHBO-opleiding te bekomen zoals bedoeld in voormeld artikel 2.2.14 en van deze vrijstellingen die vervalt vanaf 13 maart tot en met 30 december 2020 verlengd tot en met 31 december 2020. Art. 6.  De rijgeschiktheidsattesten vermeld in bijlage 6, XII van het koninklijk besluit van 23 maart 1998 betreffende het rijbewijs waarvan de geldigheid vervalt vanaf 13 maart tot en met 30 december 2020 verlengd tot en met 31 december 2020. Art. 7.  Worden verminderd ten belope van een zesde van het voor het jaar 2020 opeisbare bedrag, de jaarlijkse retributies te betalen door: 1°  de erkende rijscholen in overeenstemming met artikel 10, § 2 van het koninklijk besluit van 11 mei 2004 betreffende de voorwaarden voor erkenning van scholen voor het besturen van motorvoertuigen; 2°  de opleidingscentra in overeenstemming met artikel 26bis, § 6, lid 2, van het koninklijk besluit van 23 maart 1998. Art. 8.  In afwijking van artikel 33, § 2, lid 1 van het koninklijk besluit van 11 mei 2004 betreffende de voorwaarden voor erkenning van scholen voor het besturen van motorvoertuigen wordt de geldigheidsduur voor de stagetoelating verlengd: 1°  met zes maanden voor kandidaten die hun examens in het Vlaamse Gewest hebben afgelegd en waarvan de toelating is afgegeven vóór 11 mei 2020; 2°  tot en met 31 december 2020 voor kandidaten die hun examens in het Waalse Gewest hebben afgelegd en waarvan de toelating verloopt vanaf 16 maart 2020 tot en met 30 september 2020. Art. 9.  In afwijking van artikel 33, § 6, lid 3 van voormeld koninklijk besluit van 11 mei 2004 wordt de geldigheidsduur van het stageattest dat vervalt vanaf 13 maart tot en met 30 december 2020 tot en met 31 december verlengd. Afdeling 3. - Slotbepalingen Art. 10.  Dit besluit treedt in werking op de dag van de publicatie ervan in het Belgisch Staatsblad. Art. 11.  De minister belast met Mobiliteit, Openbare Werken en Verkeersveiligheid wordt belast met de uitvoering van dit besluit. Brussel, 2 juli 2020. Voor de Brusselse Hoofdstedelijke Regering: De Minister-president van de Brusselse Hoofdstedelijke Regering, belast met Territoriale Ontwikkeling en Stadsvernieuwing, Toerisme, de Promotie van het Imago van Brussel en Biculturele Zaken van Gewestelijk Belang, R. VERVOORT De Minister belast met Mobiliteit, Openbare Werken en Verkeersveiligheid, E. VAN DEN BRANDT