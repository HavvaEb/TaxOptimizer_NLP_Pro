Dienst Reglementering. - Akkoord in onderling overleg tussen de bevoegde autoriteiten van Frankrijk en België met betrekking tot de grensarbeiders in de context van de strijd tegen de verspreiding van COVID-19 Overwegende dat Frankrijk en België op 15 mei 2020 een akkoord in onderling overleg gesloten hebben (Belgisch Staatsblad van 26 mei 2020, editie 1, pagina 37837) op basis van artikel 24 van de Overeenkomst tussen Frankrijk en België van 10 maart 1964 tot voorkoming van dubbele belasting en tot regeling van wederzijdse administratieve en juridische bijstand inzake inkomstenbelastingen, zoals gewijzigd door de Avenanten van 15 februari 1971, van 8 februari 1999, van 12 december 2008 en van 7 juli 2009; Overwegende dat de toepassing van het akkoord in onderling overleg van 15 mei 2020 op 23 juni 2020, op 24 augustus 2020, op 2 december 2020, op 9 maart 2021, op 15 juni 2021 en op 23 september 2021 achtereenvolgens verlengd werd tot en met 31 december 2021; Zijn de bevoegde autoriteiten van Frankrijk en België het volgende overeengekomen: 1. De toepassing van het akkoord in onderling overleg van 15 mei 2020 wordt verlengd tot en met 31 maart 2022. 2. De toepassing van dit akkoord wordt stilzwijgend verlengd voor een periode van 3 maanden, i.e. tot en met 30 juni 2022, tenzij het door een van de bevoegde autoriteiten wordt beëindigd door daarvan schriftelijk kennis te geven ten minste één week voor 31 maart 2022. 3. Ingeval van stilzwijgende verlenging tot en met 30 juni 2022 zullen de bevoegde autoriteiten van Frankrijk en België voor die datum de evolutie van de COVID-19-epidemie evalueren en zullen ze in onderlinge overeenstemming beslissen over een eventuele nieuwe verlenging van het akkoord in onderling overleg na 30 juni 2022. 4. Er is overeengekomen dat voor de toepassing van paragraaf 7 van het aanvullend Protocol inzake grensarbeiders, dat aan de Overeenkomst werd toegevoegd door artikel 2 van het Avenant van 12 december 2008, de dagen waarop een grensarbeider thuis blijft, tot en met 31 maart 2022 of, ingeval van stilzwijgende verlenging tot en met 30 juni 2022, niet opgenomen blijven worden in het aantal dagen waarop de grenszone wordt verlaten, in toepassing van i) van b) van 7 van het genoemd Protocol. Gedaan te Parijs op 6 december 2021. Voor de bevoegde autoriteit van Frankrijk: G. PERRAUD, Sous-Directeur Gedaan te Brussel op 6 december 2021. Voor de bevoegde autoriteit van België : P. DE VOS, Adviseur-generaal