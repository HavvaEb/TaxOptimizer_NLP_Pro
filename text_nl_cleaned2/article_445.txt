Besluit van de Vlaamse Regering tot wijziging van het besluit van de Vlaamse Regering van 15 mei 2020 tot regeling van bepaalde tijdelijke maatregelen met betrekking tot subsidies in het beleidsveld sport door de civiele noodsituatie met betrekking tot de volksgezondheid ingevolge het coronavirus COVID-19, wat betreft de subsidies 2021 Rechtsgrond Dit besluit is gebaseerd op: - het decreet van 20 maart 2020 over maatregelen in geval van een civiele noodsituatie met betrekking tot de volksgezondheid, artikel 5. Vormvereisten De volgende vormvereisten zijn vervuld: - De Inspectie van Financiën heeft advies gegeven op 27 april 2021. - Er is geen advies gevraagd aan de Raad van State, met toepassing van artikel 3, § 1, van de wetten op de Raad van State, gecoördineerd op 12 januari 1973. Er is een dingende noodzakelijkheid omdat de gevolgen van de coronacrisis en de federale coronavirusmaatregelen zo snel mogelijk moeten worden aangepakt. Daarbij is het van fundamenteel belang dat begunstigden van een subsidie ook voor 2021 zo vlug mogelijk duidelijkheid krijgen over hun subsidies en over de bijbehorende administratieve verplichtingen. De maatregelen die de Nationale Veiligheidsraad vanaf 12 maart 2020 heeft genomen met betrekking tot het coronavirus en de daaruit voortvloeiende maatregelen van de bevoegde autoriteiten met het oog op de burgerlijke veiligheid, waardoor ruimten waarin prestaties aan het publiek geleverd worden, moeten worden gesloten en sportactiviteiten moeten worden stopgezet, hebben uiteraard een bijzonder grote impact op de sportsector. De recente evoluties en de daaraan gekoppelde maatregelen tonen aan dat die impact op de sportsector ook in 2021 significant zal zijn. Er heerst heel wat ongerustheid en onzekerheid in de sportsector. Er moet dan ook, omwille van de rechtszekerheid, zo snel mogelijk duidelijkheid worden gegeven aan de sportsector over bepaalde administratieve verplichtingen en de eventuele impact op de subsidies 2021. Zeker in het licht van de gefaseerde heropstart van sportactiviteiten en sportevenementen die terug onder beperkingen zullen kunnen doorgaan moet onmiddellijk duidelijkheid kunnen gegeven worden. Motivering Dit besluit is gebaseerd op de volgende motieven: - Het decreet van 20 maart 2020 over maatregelen in geval van een civiele noodsituatie met betrekking tot de volksgezondheid verleent in artikel 5 aan de Vlaamse Regering de bevoegdheid om in geval van een civiele noodsituatie met betrekking tot de volksgezondheid nadere regels uit te werken voor de opschorting, de stuiting of de verlenging van proceduretermijnen of de tijdelijke aanpassing van procedurele of administratieve verplichtingen in diverse decreten en de uitvoeringsbesluiten erbij om een maximale rechtszekerheid te verzekeren. Dat geldt voor gemeenschaps- en gewestaangelegenheden. - De coronacrisis en de federale coronavirusmaatregelen hebben een rechtstreekse impact op bepaalde administratieve verplichtingen in de verschillende erkennings- en subsidieregelingen met betrekking tot het beleidsveld sport. Daarom keurde de Vlaamse Regering op 15 mei 2020 het besluit tot regeling van bepaalde tijdelijke maatregelen met betrekking tot subsidies in het beleidsveld sport door de civiele noodsituatie met betrekking tot de volksgezondheid ingevolge het coronavirus COVID-19 goed. Omdat de pandemie voortduurt, moet een aantal van de tijdelijke maatregelen ook in 2021 worden voortgezet. - Het is billijk om ook in 2021 de kosten die begunstigden van een subsidie binnen het beleidsveld sport hebben gemaakt voor activiteiten of evenementen die niet, aangepast, of beperkt hebben kunnen plaatsvinden ingevolge de civiele noodsituatie ingevolge het coronavirus COVID-19, uit te betalen binnen de perken van de toegekende subsidie en rekening houdende met de subsidievoorwaarden. Zo wordt zo veel mogelijk vermeden dat voor de begunstigden van een subsidie financiële problemen ontstaan. Het gaat om uitbetalingen die al voorzien zijn en dus geen meerkosten genereren voor de Vlaamse overheid. - De wet van 20 december 2020 houdende diverse tijdelijke en structurele bepalingen inzake justitie in het kader van de strijd tegen de verspreiding van het coronavirus COVID-19 zorgt ervoor dat vzw's definitief kunnen gebruikmaken van de algemene vergadering vanop afstand. Het is mogelijk om de algemene vergadering digitaal of schriftelijk te organiseren. De regeling uit artikel 2 van het besluit van de Vlaamse Regering van 15 mei 2020 wordt daarom opgeheven. - Sommige sportfederaties zullen door de coronapandemie (ook) in 2021 mogelijk met een groot ledenverlies worden geconfronteerd, al dan niet gecombineerd met een (zeer) beperkte (her)instroom van leden. Een van de erkenningsvoorwaarden van een sportfederatie is het blijvend voldoen aan de voorwaarde om 500 aangesloten leden te hebben. Erkende sportfederaties die geconfronteerd worden met een (groot) ledenverlies konden ervoor opteren om in 2020 het ledenaantal van 2019 uitzonderlijk in aanmerking te laten nemen. Het is billijk om in 2021 de optie open te laten om het ledenaantal van 2019 of 2020 in aanmerking te laten nemen. Die mogelijkheid wordt ook geboden aan de organisaties voor de sportieve vrijetijdsbesteding. De subsidiëring van de sportfederaties is op heel wat punten afhankelijk van het aantal aangesloten subsidieerbare leden. Daarom wordt aan de sportfederaties de keuze gelaten om de parameter aantal gesubsidieerde leden te laten afhangen van het ledenaantal in 2019 of 2020. - Het uitstellen van de Olympische en Paralympische Spelen heeft een onvoorziene impact op het BOIC en de huidige lijst van kosten die voor subsidiëring in aanmerking komen. Een aantal voorbereidende stages en wedstrijden zijn afgelast of uitgesteld voor onbepaalde duur, andere initiatieven ter ondersteuning van topsporters en hun programma zijn opgestart of geïntensifieerd. - De overkoepelende studentensportorganisatie moet, met toepassing van artikel 4 van het decreet van 3 april 2009 houdende de toekenning van subsidies voor de uitbouw, de coördinatie en de promotie van het sportaanbod van de studentensportvoorzieningen van de Vlaamse universiteiten en hogescholen en de erkenning en subsidiëring van een Vlaamse overkoepelende studentensportorganisatie, jaarlijks minimum 10% van de subsidie besteden aan de concrete organisatie van associatieoverschrijdende studentensportinitiatieven en de deelname van studenten aan internationale studentensportinitiatieven. Door de coronapandemie en de coronamaatregelen kunnen bepaalde associatieoverschrijdende studentensportinitiatieven en internationale studentensportinitiatieven niet worden georganiseerd. Daarom wordt ook in 2021 dat minimale bestedingspercentage niet opgelegd. - De Vlaamse Gemeenschapscommissie en de organisatie voor de begeleiding van de lokale besturen die gesubsidieerd worden via het decreet 6 juli 2012 houdende het stimuleren en subsidiëren van een lokaal sportbeleid kunnen ten gevolge van de maatregelen in het kader van de coronacrisis niet voldoen aan sommige decretale voorwaarden. Er wordt daarom een afwijking toegestaan op het vlak van de opgelegde bestedingspercentages. Dat geldt ook in 2021. - Aan de organisatie voor de coördinatie en de tewerkstelling van een pool van sportbegeleiders en sportondersteuners wordt jaarlijks een bestedingsverplichting opgelegd op het vlak van het uitvoeren van een deel van hun opdracht in het tweetalige gebied Brussel-Hoofdstad. De geplande initiatieven kennen een impact door de coronacrisis waardoor de organisatie, buiten haar wil om, mogelijk niet kan voldoen aan deze bestedingsverplichting. Daarom wordt ook in 2021 dat minimale bestedingsbedrag niet opgelegd. - Voor heel wat sportinfrastructuurprojecten die gesubsidieerd worden op basis van verschillende projectoproepen binnen het beleidsveld sport is de deadline waarbinnen een project gerealiseerd moet worden, niet meer haalbaar. Door de civiele noodsituatie met betrekking tot de volksgezondheid ingevolge het coronavirus COVID-19 kunnen aannemers tijdelijk de werken niet uitvoeren of worden ze geconfronteerd met leveringsproblemen van bouwmaterialen. Een uitstel van de deadline voor de in 2020 lopende projecten van één jaar naar twee jaar is, gezien de duur van de pandemie, billijk. Voor in 2021 nieuw toegekende subsidies sportinfrastructuur wordt een jaar uitstel verleend. Juridisch kader Dit besluit sluit aan bij de volgende regelgeving: - het decreet van 3 april 2009 houdende de toekenning van subsidies voor de uitbouw, de coördinatie en de promotie van het sportaanbod van de studentensportvoorzieningen van de Vlaamse universiteiten en hogescholen en de erkenning en subsidiëring van een Vlaamse overkoepelende studentensportorganisatie; - het decreet van 6 juli 2012 houdende het stimuleren en subsidiëren van een lokaal sportbeleid; - het decreet van 8 november 2013 houdende het stimuleren, het coördineren en het subsidiëren van de tewerkstelling in de sportsector; - het decreet van 10 juni 2016 houdende de erkenning en subsidiëring van de georganiseerde sportsector; - het decreet van 5 mei 2017 houdende de ondersteuning van bovenlokale sportinfrastructuur en topsportinfrastructuur; - het besluit van de Vlaamse Regering van 20 december 2013 betreffende de uitvoering van het decreet van 8 november 2013 houdende het stimuleren, het coördineren en het subsidiëren van de tewerkstelling in de sportsector; - het besluit van de Vlaamse Regering van 16 november 2012 betreffende de uitvoering van het decreet van 6 juli 2012 houdende het stimuleren en subsidiëren van een lokaal sportbeleid; - het besluit van de Vlaamse Regering van 16 september 2016 tot vaststelling van de algemene erkennings- en subsidiëringsvoorwaarden voor de georganiseerde sportsector; - het besluit van de Vlaamse Regering van 27 januari 2017 betreffende de uitvoering van het decreet van 10 juni 2016 houdende de erkenning en subsidiëring van de georganiseerde sportsector inzake de vaststelling van de voorwaarden om een subsidie te verkrijgen voor de uitvoering van de beleidsfocus topsport. Initiatiefnemer Dit besluit wordt voorgesteld door de Vlaamse minister van Onderwijs, Sport, Dierenwelzijn en Vlaamse Rand. Na beraadslaging, DE VLAAMSE REGERING BESLUIT: Artikel 1. In artikel 1 van het besluit van de Vlaamse Regering van 15 mei 2020 tot regeling van bepaalde tijdelijke maatregelen met betrekking tot subsidies in het beleidsveld sport door de civiele noodsituatie met betrekking tot de volksgezondheid ingevolge het coronavirus COVID-19 wordt tussen het woord "niet" en het woord "of" de zinsnede ", aangepast" ingevoegd en wordt tussen het jaartal "2020" en het woord "ingevolge" de zinsnede "of 2021" ingevoegd. Art. 2. Artikel 2 van hetzelfde besluit wordt opgeheven. Art. 3. In artikel 5 van hetzelfde besluit worden de volgende wijzigingen aangebracht: 1°  aan het eerste lid wordt de zinsnede ", en voor 2021 het ledenaantal voor het jaar 2019 of 2020" toegevoegd; 2°  in het tweede lid wordt tussen het woord "nemen" en het woord "Voor" de zinsnede ", en voor 2021 het aantal sportieve vrijetijdsbeoefenaars dat ze vertegenwoordigde in het jaar 2019 of 2020" ingevoegd; 3°  aan het tweede lid wordt de zinsnede ", en voor de subsidie voor het werkingsjaar 2021 het aantal sportieve vrijetijdsbeoefenaars dat ze vertegenwoordigde voor het jaar 2019 of 2020" toegevoegd. Art. 4. In artikel 6 van hetzelfde besluit worden de volgende wijzigingen aangebracht: 1°  in het eerste lid wordt tussen het jaartal "2019" en het woord "in" de zinsnede ", en voor het werkingsjaar 2021 de score die ze behaalde in 2019 of 2020," ingevoegd; 2°  in het tweede lid wordt tussen het jaartal "2019" en het woord "in" de zinsnede "of 2020" ingevoegd en wordt tussen de zinsnede "leden van 2019" en het woord "geldt" de zinsnede ", respectievelijk 2020" ingevoegd. Art. 5. In artikel 8 van hetzelfde besluit wordt tussen het jaartal "2020" en het woord "wordt" de zinsnede "en voor het werkingsjaar 2021" ingevoegd. Art. 6. Aan artikel 10 van hetzelfde besluit wordt de zinsnede "en voor het jaar 2021" toegevoegd. Art. 7. Aan artikel 11 van hetzelfde besluit wordt de zinsnede "en voor het jaar 2021" toegevoegd. Art. 8. In artikel 12 van hetzelfde besluit worden de volgende wijzigingen aangebracht: 1°  in het eerste lid wordt tussen het jaartal "2020" en de zinsnede ", op" de zinsnede "en voor het jaar 2021" ingevoegd; 2°  in het tweede lid wordt tussen het jaartal "2020" en de zinsnede ", op" de zinsnede "en voor het jaar 2021" ingevoegd; 3°  in het derde lid wordt tussen het jaartal "2020" en het woord "een" de zinsnede "en voor het jaar 2021" ingevoegd. Art. 9. In artikel 13 van hetzelfde besluit wordt tussen het jaartal "2020" en het woord "Dit" de zinsnede "en in 2021" toegevoegd. Art. 10. In artikel 15 van hetzelfde besluit worden de volgende wijzigingen aangebracht: 1°  de woorden "één jaar" worden vervangen door de woorden "twee jaar"; 2°  er wordt een tweede lid toegevoegd, dat luidt als volgt: "De uiterlijk toegestane termijn van realisatie van de werken voor een project bovenlokale sportinfrastructuur of topsportinfrastructuur dat in 2021 wordt goedgekeurd op basis van het decreet van 5 mei 2017 houdende de ondersteuning van bovenlokale sportinfrastructuur en topsportinfrastructuur, wordt met één jaar verlengd ingevolge de civiele noodsituatie met betrekking tot de volksgezondheid ingevolge het coronavirus COVID-19.". Art. 11. Dit besluit treedt in werking op de dag die volgt op de bekendmaking ervan in het Belgisch Staatsblad. Artikel 10, 1°,  heeft uitwerking met ingang van 26 mei 2020. Art. 12. De Vlaamse minister, bevoegd voor de sport, is belast met de uitvoering van dit besluit. Brussel, 7 mei 2021. De minister-president van de Vlaamse Regering, J. JAMBON De Vlaamse minister van Onderwijs, Sport, Dierenwelzijn en Vlaamse Rand, B. WEYTS