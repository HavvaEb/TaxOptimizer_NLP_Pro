Dienst Reglementering. - Akkoord in onderling overleg tussen de bevoegde autoriteiten van Duitsland en België ter verlenging van het akkoord in onderling overleg van 6 mei 2020 met betrekking tot de situatie van de grensarbeiders die van thuis uit werken in de context van de COVID-19-pandemie, zoals verlengd door de akkoorden in onderling overleg van 20 mei 2020, 22 juni 2020, 24 augustus 2020, 11 december 2020 en 17 maart 2021 1. Inleiding Op 6 mei 2020 sloten Duitsland en België een akkoord in onderling overleg overeenkomstig artikel 25, paragraaf 3 van de op 11 april 1967 ondertekende Overeenkomst tussen de Bondsrepubliek Duitsland en het Koninkrijk België tot voorkoming van dubbele belasting en tot regeling van sommige andere aangelegenheden inzake belastingen van inkomen en van vermogen, met inbegrip van de ondernemingsbelasting en de grondbelastingen, zoals gewijzigd door de aanvullende Overeenkomst, ondertekend op 5 november 2002, (het "Akkoord"). 2. Verlenging Het Akkoord bepaalt dat het verlengd kan worden vanaf 31 mei 2020 tot het einde van de volgende kalendermaand door een schriftelijke overeenkomst tussen de twee bevoegde autoriteiten ten minste één week voor de aanvang van de betreffende volgende kalendermaand. Op 20 mei 2020 hebben de bevoegde autoriteiten van Duitsland en België een eerste akkoord gesloten dat het Akkoord verlengt tot 30 juni 2020. Op 22 juni 2020 hebben de bevoegde autoriteiten van Duitsland en België een tweede akkoord gesloten dat het Akkoord verlengt tot 31 augustus 2020. Op 24 augustus 2020 hebben de bevoegde autoriteiten van Duitsland en België een derde akkoord gesloten dat het Akkoord verlengt tot 31 december 2020. Op 11 december 2020 hebben de bevoegde autoriteiten van Duitsland en België een vierde akkoord gesloten dat het Akkoord verlengt tot 31 maart 2021. Op 17 maart 2021 hebben de bevoegde autoriteiten van Duitsland en België een vijfde akkoord gesloten dat het Akkoord verlengt tot 30 juni 2021. In deze context komen de bevoegde autoriteiten van Duitsland en België overeen de toepassing van het Akkoord een zesde keer te verlengen tot 30 september 2021. Deze verlenging wijkt niet af van de algemene regel die in het Akkoord is vastgelegd en die stelt dat het Akkoord unilateraal door elke bevoegde autoriteit kan worden beëindigd door daarvan kennis te geven aan de andere bevoegde autoriteit. Zulke kennisgeving moet ten minste één week voor de aanvang van de desbetreffende kalendermaand worden gedaan. In dat geval houdt het Akkoord op van toepassing te zijn op de eerste dag van de desbetreffende kalendermaand. 3. Publicatie Dit zesde verlengingsakkoord zal worden gepubliceerd in het Duitse "Bundessteuerblatt" en in het Belgisch Staatsblad. Overeengekomen door de ondergetekende bevoegde autoriteiten op 16 juni 2021: Voor de bevoegde autoriteit van België: P. De Vos Adviseur-generaal Federale Overheidsdienst Financiën, België Voor de bevoegde autoriteit van Duitsland: S. Bruns Afdelingshoofd Federaal Ministerie van Financiën van Duitsland