Koninklijk besluit tot uitvoering van verlenging van artikelen 2, 4 tot 12 van de wet van 21 maart 2021 tot wijziging van boek XX van het Wetboek van economisch recht en het Wetboek van de inkomstenbelastingen 1992 VERSLAG AAN DE KONING Sire, Het koninklijk besluit dat ik de eer heb Uwe Majesteit ter ondertekening voor te leggen, heeft betrekking op de verlenging van artikelen 2, 4 tot 12 van de wet van 21 maart 2021 tot wijziging van boek XX van het Wetboek van economisch recht en het Wetboek van de inkomstenbelastingen 1992. Artikelsgewijze bespreking Artikel 1 Dit artikel verlengt, in overeenstemming met artikel 17 van voornoemde wet, de voorlopige bepalingen van voornoemde wet om deze te laten samenvallen met de inwerkingtreding van de omzetting van de richtlijn (EU) 2019/1023 van het Europees parlement en de raad van 20 juni 2019 betreffende preventieve herstructureringsstelsels, betreffende kwijtschelding van schuld en beroepsverboden, en betreffende maatregelen ter verhoging van de efficiëntie van procedures inzake herstructurering, insolventie en kwijtschelding van schuld, en tot wijziging van Richtlijn (EU) 2017/1132 en houdende diverse bepalingen inzake insolvabiliteit (17 juli 2022). Ik heb de eer te zijn, Sire, Van Uwe Majesteit, de zeer eerbiedige en zeer getrouwe dienaar, De Minister van Justitie, V. VAN QUICKENBORNE 24 JUNI 2021. - Koninklijk besluit tot uitvoering van verlenging van artikelen 2, 4 tot 12 van de wet van 21 maart 2021 tot wijziging van boek XX van het Wetboek van economisch recht en het Wetboek van de inkomstenbelastingen 1992 FILIP, Koning der Belgen, Aan allen die nu zijn en hierna wezen zullen, Onze Groet. Gelet op de wet van 21 maart 2021 tot wijziging van boek XX van het Wetboek van economisch recht en het Wetboek van de inkomstenbelastingen 1992, artikel 17; Gelet op de regelgevingsimpactanalyse van 11 mei 2021, uitgevoerd overeenkomstig de artikelen 6 en 7 van de wet van 15 december 2013 houdende diverse bepalingen inzake administratieve vereenvoudiging; Gelet op de adviezen van de inspecteur van Financiën, gegeven op 20 mei, 9 en 10 juni 2021; Gelet op de akkoordbevinding van de Staatssecretaris voor Begroting, gegeven op 9 juni 2021; Gelet op het verzoek om spoedbehandeling, gemotiveerd door de omstandigheid dat ingevolge artikel 17 van de Wet van 21 maart 2021 tot wijziging van Boek XX van het Wetboek van economisch recht en het Wetboek van inkomstenbelastingen 1992 is de uiterste datum voor de verlenging van de tijdelijke bepalingen openomen in artikel 2 en 4 tot 12 van deze wet bepaald op 30 juni 2021. De overige motieven aangehaald om de hoofdringendheid te motiveren in het advies 68.812/2 en 68.813/2 van 11 februari 2021 gelden nog steeds onverminderd. De hoogdringendheid is dus nog steeds ingegeven door de precaire financiële en economische situatie waarin de Belgische ondernemingen zich bevinden ten gevolge van de COVID 19-crisis en de gevolgen van de daarmee samenhangende maatregelen voor onze ondernemingen. De lange duur van de crisis heeft ertoe geleid dat bedrijven hun financiële reserves hebben uitgeput en dat er behoefte is aan flexibelere insolventieregels. Gelet op de adviesaanvraag binnen 5 dagen, die op 11 juni 2021 bij de Raad van State is ingediend, met toepassing van artikel 84, § 1, eerste lid, 3°,  van de wetten op de Raad van State, gecoördineerd op 12 januari 1973; Overwegende dat het advies niet is meegedeeld binnen die termijn; Gelet op artikel 84, § 4, tweede lid, van de wetten op de Raad van State, gecoördineerd op 12 januari 1973; Op de voordracht van de Minister van Justitie, en op het advies van de in Raad vergaderde Ministers, Hebben Wij besloten en besluiten Wij : Artikel 1. De artikelen 2, 4 tot 12 van de wet van 21 maart 2021 tot wijziging van boek XX van het Wetboek van economisch recht en het Wetboek van de inkomstenbelastingen 1992 worden verlengd tot 16 juli 2022. Art. 2. Dit besluit treedt in werking de dag waarop ze in het Belgisch Staatsblad wordt bekendgemaakt. Art. 3. De Minister van Justitie is belast met de uitvoering van dit besluit. Gegeven te Brussel, 24 juni 2021. FILIP Van Koningswege : De Minister van Justitie, V. VANQUICKENBORNE