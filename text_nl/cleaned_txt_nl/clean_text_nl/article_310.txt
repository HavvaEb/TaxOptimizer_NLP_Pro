Besluit van de Regering van de Franse Gemeenschap van bijzondere machten nr. 12 houdende afwijking voor het jaar 2020 van het decreet van 18 januari 2018 tot vaststelling van een kadaster van subsidies in de Franse Gemeenschap, in het kader van de gezondheidscrisis van COVID-19 De Regering van de Franse Gemeenschap, Gelet op het decreet van 18 januari 2018 tot vaststelling van een kadaster van subsidies in de Franse Gemeenschap; Gelet op het decreet van 17 maart 2020 tot toekenning van bijzondere bevoegdheden aan de Regering in het kader van de COVID-19-gezondheidscrisis, artikel 1, § 1, g; Overwegende dat, overeenkomstig artikel 1, § 1, g, van het decreet van 17 maart 2020 tot toekenning van bijzondere bevoegdheden aan de Regering in het kader van de COVID-19-gezondheidscrisis, elke situatie die een probleem stelt in het kader van de COVID-19-pandemie en de gevolgen ervan dringend moeten worden voorkomen en behandeld op straffe van ernstig gevaar; Overwegende dat het besluit van de Minister van Veiligheid en Binnenlandse Zaken van 23 maart 2020, gewijzigd op 17 april 2020, inzake noodmaatregelen om de verspreiding van het coronavirus COVID-19 te beperken, het voor alle niet-essentiële bedrijven, ongeacht hun omvang, verplicht heeft gesteld om thuis telewerk te verrichten voor alle personeelsleden waarvan het ambt geschikt is voor dit doel; Overwegende, enerzijds, de uitzonderlijke voorwaarden voor telewerk die de Regeringsdiensten verplicht zijn in acht te nemen, waardoor zij op de werkplek geen toegang hebben tot papierendossiers om het antwoord op de eisen van het voornoemde decreet van 18 januari 2018 voor te bereiden, en, anderzijds, de overbelasting waarmee deze zelfde diensten te maken hebben om de beslissingen van de Regering naar aanleiding van de coronaviruscrisis uit te voeren om de behandeling van de door de begunstigden van de Franse Gemeenschap ingediende steunaanvragen te bespoedigen; Overwegende dat het daardoor onmogelijk is de in de artikelen 2 en 4 van het decreet van 18 januari 2018 genoemde termijn van 15 juni 2020 binnen de voor subsidies voor het begrotingsjaar 2019 vastgestelde termijnen te halen; Overwegende dat dit besluit bij wijze van uitzondering afwijkt, enerzijds, van de termijn van 15 juni 2020 voor de toezending van het verslag aan het Parlement en, anderzijds, van de datum van 30 juni 2020 voor het online zetten van alle tussen 1 januari 2019 en 31 december 2019 toegekende subsidies; Overwegende dat deze afwijkingen bedoeld zijn om de Regering in staat te stellen het Parlement een zo volledig mogelijk overzicht te geven van het kadaster van de tussen 1 januari 2019 en 31 december 2019 toegekende subsidies; Overwegende, ten slotte, dat deze afwijkingen niet bedoeld zijn om een permanente regel in te stellen die het mogelijk zou maken deze termijnen voor de volgende jaren te verlengen en in die zin beperkt zullen blijven tot het strikt noodzakelijke; Op de voordracht van de Minister van Begroting; Na beraadslaging, Besluit : Artikel 1. In afwijking van artikel 2 van het decreet van 18 januari 2018 tot vaststelling van een kadaster van subsidies in de Franse Gemeenschap, dient de Regering uiterlijk op 15 augustus 2020 een verslag in met alle subsidies die tussen 1 januari en 31 december 2019 door de subsidiërende organen die onder de bevoegdheid van de Franse Gemeenschap ressorteren, zijn toegekend. Rekening houdend met de evolutie van de crisis kan de Regering beslissen om deze communicatietermijn met een maand te verlengen. Art. 2. In afwijking van artikel 4 van hetzelfde decreet zet de Regering uiterlijk op 1 september 2020 alle subsidies die tussen 1 januari en 31 december 2019 door de subsidiërende organen die onder de bevoegdheid van de Franse Gemeenschap ressorteren, zijn toegekend, online in een databank die op een speciale website wordt bekendgemaakt. Rekening houdend met de evolutie van de crisis kan de Regering beslissen om deze communicatietermijn met een maand te verlengen. Deze verlenging mag één keer vernieuwd worden. Art. 3. De Minister van Begroting is belast met de uitvoering van dit besluit. Art. 4. Dit besluit treedt in werking de dag waarop het wordt ondertekend. Brussel, 20 mei 2020. Voor de Regering: De Minister-President, P.-Y. JEHOLET De Minister van Begroting, Ambtenarenzaken, Gelijke kansen en het Toezicht op WBE, Fr. DAERDEN